18px|bussola Disambiguazione – Se cercavi altri significati del termine, oppure cercavi un'altra persona, vedi la pagina Harry Potter e la camera dei segreti (disambigua)



Harry Potter e la camera dei segreti è un romanzo del 1998 della scrittrice britannica J. K. Rowling, il secondo di una serie di sette romanzi che ha come protagonista il giovane mago Harry Potter.

Trama

Harry si scontra con lo spirito di Lord Voldemort, che si scopre essere stato lo studente di Hogwarts Tom Riddle. L'anima di Voldemort è racchiusa in un diario, che viene dato con l'inganno a Ginny Weasley da Lucius Malfoy. Nella scuola di Hogwarts viene aperta la camera dei segreti, luogo costruito da uno dei fondatori della scuola: Salazar Serpeverde. Tale camera è la dimora di un gigantesco serpente chiamato basilisco, capace di pietrificare con lo sguardo, che caccia i maghi ritenuti "mezzosangue", cioè figli di genitori senza poteri magici. Voldemort aveva di nuovo aperto la camera agendo tramite Ginny. La ragazzina, infatti, aveva trovato il diario prima di Harry e attraverso di esso Riddle si era impossessato di lei, obbligandola ad eseguire i suoi ordini senza che se ne rendesse conto, e assorbendo la sua energia per tornare in vita. Ad un certo punto però Ginny aveva capito che c’era qualcosa di malvagio nel diario e aveva tentato di disfarsene, ed era stato allora che Harry l’aveva trovato. Quando la ragazzina si era accorta che ce l’aveva lui, spaventata dalle possibili conseguenze glielo aveva ripreso, e allora Riddle l’aveva costretta a raggiungerlo nella Camera dei Segreti, lasciando un messaggio per attirarvi Harry. Ginny sta per morire, mentre Riddle sta per tornare al potere in forma di Voldemort, ed è deciso a uccidere Harry, quindi lo fa attaccare dal Basilisco. Quando tutto sembra ormai perduto, arriva in aiuto Fanny, la Fenice del professor Silente, che, con il potente becco, acceca il Basilisco e porta ad Harry la Spada di Grifondoro, con la quale Harry, in un'estenuante battaglia contro il mostro, riesce ad ucciderlo. Poiché un dente del mostro gli si è conficcato nel braccio Harry rischia di morire, ma Fanny piange sulla ferita e le sue lacrime curative tolgono subito tutto il veleno. Usando il dente velenoso del mostro, Harry distrugge il diario, provocando anche l’annientamento del fantasma-ricordo di Riddle, salvando Ginny appena in tempo e non facendo tornare Voldemort al potere. Il libro si conclude con una grande festa di fine anno, alla quale partecipano anche tutti quelli che erano stati pietrificati dal basilisco.