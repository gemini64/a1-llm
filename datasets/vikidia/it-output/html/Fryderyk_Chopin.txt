Fryderyk Franciszek Chopin è stato un compositore e pianista polacco.

Biografia
Fryderyk Chopin nasce nel 1810 nei dintorni di Varsavia. Rivela ben presto eccezionali doti musicali e a soli 8 anni si esibisce in concerti, compone i primi lavori e inizia a viaggiare: Berlino, Vienna, Parigi (dove conosce Hector Berlioz, Gioachino Rossini e Franz Liszt). Insegna musica e si esibisce come pianista; i suoi concerti, molto attesi, sono dei veri e propri eventi. Nel 1848 deve abbandonare l'attività concertistica per motivi di slaute: muore infatti di tisi l'anno successivo a Parigi.

Composizioni
La sua vasta produzione è quasi interamente dedicata al pianoforte. Tra i lavori principali gli Studi, in cui vengono esplorate e sviluppate tutte le possibilità della tecnica pianistica, con un grande virtuosismo unito a un'eccezionale musicalità. Ricordiamo i brani ispirati alla tradizione musicale del suo paese (Mazurche e Polacche) e, di più vaste proporzioni, due Concerti per pianoforte e orchestra e tre Sonate per pianoforte.