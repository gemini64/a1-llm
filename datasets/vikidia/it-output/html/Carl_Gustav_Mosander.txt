Carl Gustav Mosander (Kalmar, 10 settembre 1797 – Lovön, 15 ottobre 1858) è stato un chimico e mineralogista svedese, famoso per aver scoperto gli elementi lantanio, erbio e terbio.

Biografia
Mosander frequentò dapprima le scuole di Kalmar. A 12 anni andò a Stoccolma con la madre; qui diventò apprendista nella farmacia Ugglan. Fece l'esame di farmacia nel 1817, ma era più interessato alla medicina e nel 1820 si iscrisse come studente al Istituto Karolinska. Nel 1824 ottenne la laurea magistrale in chirurgia (Master of Surgery). Lavorò come insegnante di chimica all'Istituto e come assistente alla collezione di minerali del Museo svedese di storia naturale. Nel 1836 succedette a Jöns Jacob Berzelius, che era stato suo insegnante durante gli studi di medicina, diventando professore di chimica e di farmacia al Karolinska Institutet.

Riconoscimenti
Nel 1833 Mosander fu eletto membro della Accademia reale svedese delle scienze. Il suo nome è ricordato dal minerale mosandrite.