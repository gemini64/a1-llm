Suddivisione dei territori di Emilia e Romagna
La Romagna è un territorio storico, geografico e linguistico del nord Italia, che insieme all'Emilia forma la regione dell'Emilia-Romagna. Ha una superficie di 6,380 km². Il territorio è prevalentemente pianeggiante, fatta eccezione per l'appennino romagnolo a sud. Ad est si affaccia sul mare Adriatico, nel tratto conosciuto come riviera romagnola. Comprende le province di Forlì-Cesena, Ravenna, Rimini ed alcuni comuni della città metropolitana di Bologna ad est del fiume Sillaro. Per via delle usanze e dei dialetti parlati, vengono considerati romagnoli anche alcuni territori della provincia di Pesaro e Urbino (Marche), la Repubblica di San Marino, ed alcuni comuni toscani della provincia di Arezzo e della città metropolitana di Firenze.