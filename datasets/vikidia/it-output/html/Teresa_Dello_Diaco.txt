Teresa Dello Diaco è stata una pittrice e docente italiana.

Biografia
Teresa Dello Diaco è nata il 1° gennaio del 1762 in una ricca famiglia borghese, suo padre era Nicola Dello Diaco, sua madre Giulia Marino. Fin dai primi anni della sua giovinezza dimostrò grande propensione per la pittura, tanto che i suoi genitori la affidarono ad un noto pittore locale: Domenico Pinca. Il suo maestro apprezzò tanto le sue doti artistiche che le concesse anche l'onore di collaborare alla realizzazione di un affresco del quale si stava occupando, durante il rifacimento dei dipinti della Chiesa matrice. Come è possibile vedere nella raffigurazione dell’Ultima Cena, l’angelo che vi compare è frutto delle sue pennellate. Nel corso degli anni, crescendo, i suoi genitori le permisero anche di studiare.
Da subito Teresa dimostrò altrettanta propensione e passione per lo studio della grammatica, l'arte poetica e la retorica, abilità visibili nei suoi componimenti in prosa e in versi, conservati dai suoi eredi. Dimostrò anche di essere molto brava e portata nello studio della matematica, delle Sacre Scritture e della mitologia, destando gran stupore tra chi ebbe modo di conoscerla. Fu tanto presa da queste letture e dallo studio di questi argomenti che molti dei suoi dipinti ne ritraggono delle scene.  Nelle sue opere sono raffigurati personaggi biblici, eroine del mito, Vergini; raffigurò in particolare figure femminili, donne forti, indipendenti, autorevoli, eroine. Dimostrò ai suoi compaesani di essere una donna abile anche nelle attività donnesche, specialmente nel ricamo.
Tutte queste doti le permisero di ottenere l'incarico alla docenza di giovani fanciulle mesagnesi e di essere stimata e apprezzata per la qualità del suo operato, del quale era molto fiera. Si dedicò con tutta se stessa all’educazione di tante giovani fanciulle, poiché sentì forte in sé  la passione per la cura delle loro menti e del loro spirito, a tal punto da guadagnarsi il titolo di “Saffo salentina”.
Era anche una ragazza di bell'aspetto, come si può vedere dalle immagini che la raffigurano, e dall’animo dolce e pacato, questo fece sì che molti la chiedessero in sposa, ma lei rifiutò, poiché non si sentiva portata per il matrimonio. Era troppa la sua passione per l’arte e il suo interesse per l’insegnamento, attività che occupavano gran parte del suo tempo. Purtroppo, a causa di un incidente domestico che le causò un grave danno al dito medio, fu costretta a interrompere la sua attività di pittrice, ma molte sono le opere da lei realizzate, oggi custodite nelle collezioni private dei suoi familiari. Purtroppo, però, interruppe uno dei suoi lavori più importanti per le dimensioni della tela: “Il coro delle Muse”. Per superare questo periodo buio, che le causò un profondo dolore, poiché dovette rinunciare alla pittura che da sempre aveva amato, si dedicò completamente all’ istruzione delle sue giovani allieve, che considerò come figlie, spronandole a farsi valere in ogni ambito della vita sociale, ad avere autostima, ad essere in grado di competere con il genere maschile, avendo la capacità di sapersi esprimere pubblicamente, facendo valere il proprio pensiero. Le spronò allo studio e alla conoscenza, a non rinunciare alla loro formazione culturale ed umana.
All'età di 79 anni, soddisfatta del suo operato e fiduciosa nel valore dell’educazione come strumento di formazione ed emancipazione della società, lasciò questo mondo, e a noi le sue opere e il suo esempio di donna libera ed emancipata.