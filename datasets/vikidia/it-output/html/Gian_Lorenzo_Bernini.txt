Giovan Lorenzo Bernini, noto come Gian Lorenzo Bernini, è stato uno scultore, pittore ed architetto italiano.

Biografia
Esordì giovanissimo, quando il Cardinale Scipione Borghese gli commissionò quattro gruppi statuari eseguiti fra il 1616 e il 1624. Nel 1647 compì l'incarico, datogli da Papa Innocenzo X, di ideare e plasmare la fontana dei Quattro Fiumi in Piazza Navona, a Roma. Nello stesso anno gli fu commissionata la decorazione dei pilastri e delle navate della Basilica di San Pietro in Vaticano, dove, nel 1656 iniziò la costruzione del portico e creò la Scala Regia, mentre tra il 1672 ed il 1678 vi realizzò la tomba di Papa Alessandro VII. Per conto di Papa Clemente X ideò la decorazione di ponte Sant'Angelo. Tra il 1658 ed il 1660 realizzò delle piccole chiese a pianta centrale: Sant'Andrea al Quirinale e la Collegiata pontificia di San Tommaso da Villanova a Castel Gandolfo. È considerato il massimo protagonista della cultura figurativa barocca.