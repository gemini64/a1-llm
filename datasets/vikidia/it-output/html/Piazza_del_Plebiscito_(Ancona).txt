La piazza del Plebiscito, più nota come piazza del Papa, è una delle piazze principali di Ancona (le altre sono piazza della Repubblica, piazza Roma e piazza Cavour).

Descrizione
Ha una forma rettangolare e molto allungata, un aspetto particolare è che comprende vari livelli collegati da due rampe e due scalinate. I monumenti più importanti presenti nella piazza sono il Palazzo del Governo, la chiesa di San Domenico e la Statua di Clemente XII, statua dedicata a questo papa che risollevò l’economia cittadina.

Storia
Fino al 1822 la piazza era l’ unico centro della città; in quell'anno la realizzazione del Teatro delle Muse, con l'omonima piazza di fronte, e l'apertura di piazza Roma e di piazza Cavour, nel periodo successivo all'Unità d'Italia, trasformarono definitivamente Ancona in una città con più centri. Ogni centro ha la sua funzione e la piazza del Plebiscito svolge quella di punto principale dei rioni (*)  più antichi ed è oggi uno dei principali centri della vita sociale e notturna nella città.
La realizzazione della piazza risale alla fine del XV secolo. Inizialmente chiamata piazza Nuova, poi piazza Grande fino alla conquista dei francesi alla fine del Settecento, quando prese il nome di piazza Napoleone. Alla Restaurazione dello Stato pontificio (*)  venne chiamata piazza San Domenico. Nel 1870 prese il nome attuale in onore del plebiscito che si tenne il 4 e il 5 novembre 1860, che confermava l’unione delle Marche nel Regno d’Italia. Nonostante ciò, sin dalla fine del 1700, viene chiamata “piazza del Papa” dagli anconetani a causa della presenza della statua di papa Clemente XII nella parte alta della piazza.

Eventi storici
Il 25 febbraio 1443 venne assassinato il Podestà Pietro Grifoli per tentato tradimento.  Nel 1532 vennero gettati nel selciato della piazza i corpi decapitati di cinque giovani che avevano cercato di reagire al nuovo regime politico di Ancona. Le cinque “teste” presenti nella fontana della piazza, infatti, rappresentano i cinque ragazzi ed è proprio per questo motivo che il fontanone viene anche chiamato fonte dei decapitati.
Nel 1831 venne fondata, a palazzo Schelini, la sede della Giovine Italia.
Nel 1863 venne tolto alla piazza l'uso del mercato delle erbe.
Quando ci fu la chiusura del teatro della Fenice, c’era già il progetto di costruire il Teatro delle Muse, che si trovava tra la Chiesa di San Domenico e l'ex Ospedale di San Tommaso di Canterbury. Alla fine degli anni Settanta venne spostata la Fiera di San Ciriaco e ora si tiene al Viale della Vittoria, lungo il Corso Garibaldi e a Piazza Pertini.




Collegamenti



wp:Piazza del Plebiscito (Ancona)
(*) Ciascuna delle parti in cui è suddivisa una città.
(*) Entità statuale costituita dall'insieme dei territori su cui la Santa Sede esercitò il proprio potere temporale per un millennio.