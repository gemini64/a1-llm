Stele monumentale che si trova a ridosso del mare di  Catona a Reggio Calabria, nel luogo in
cui le cronache del 1464 riportano il prodigioso attraversamento dello Stretto di Messina,
senza dubbio il più famoso tra i miracoli di San Francesco da Paola, fondatore dell’ Ordine dei Minimi, Patrono della Calabria e Celeste Patrono della gente di mare d’Italia, per volere di Papa Pio XII.
Dall’alto della stele svetta nel cielo e sul mare di Catona la singolare imbarcazione di Francesco, fatta del suo mantello e del suo bastone, nell’atto di scivolare sulle acque dello Stretto, in compagnia di un altro frate, P. Rendacio.
Il monumento vuole essere un segno di protezione della gente di mare di Catona, della Calabria, dell’Italia, del mondo intero.


Caratteristiche tecniche
Alta 5,50 metri e dal peso di circa 18 quintali, poggia alla sommità di una base ricavata
nella parte più alta del basamento che ha la forma di una nave. È realizzata con un impasto
di cemento armato e scorie, limatura e pezzi di rame-bronzo, in quanto trovandosi in
ambiente salmastro il bronzo rischia notevoli danni nel tempo. È stato utilizzato pertanto
un materiale che ha la parvenza del bronzo, ma una maggiore durata del cemento.
Il basamento è alto 12 metri ed è realizzato in cemento armato. È protetto con intonaco
granigliato ed è opportunamente martellato.
Tutto il monumento misura 17,50 metri.

Storia
L’opera è stata progettata dagli architetti Pasquale Primantonio e Giovanni Polimeni su
volontà di padre Baldassarre Mari ed è stata inaugurata in occasione della visita di papa
Giovanni Paolo II il 7 ottobre 1984.
Nel 1986 è stata posta sul basamento.
L'opera scultorea, a distanza di circa 35 anni, a seguito di deterioramento è stata oggetto di un adeguato intervento di risanamento.
La progettazione e la direzione lavori sono state affidate all'arch. Giuseppe Maira su incarico di Padre Giovanni Tolaro, superiore e parroco pro tempore del santuario.
Nel mese di maggio del 2020 il monumento è stato riconsegnato ai catonesi e a tutta la comunità reggina nel suo massimo splendore.

Argomenti correlati
Catona, luogo del miracolo, più volte nei secoli ha voluto rievocare il prodigio attraverso statue e quadri. Il più antico è un monumento realizzato in pietra porosa, scolpito da Felice Griso, che risale al 1722. L'opera, posta in prossimità del torrente a protezione dalle inondazioni, raffigura San Francesco con un compagno di viaggio. Sulla base sono affisse due conchiglie in cui sono incisi il nome dell'autore, l'anno di esecuzione e il motto "Charitas".
Un'altra opera dedicata al Santo è la statua lignea che si trova sull'altare maggiore della Chiesa di San Francesco da Paola a Catona che raffigura il Santo avvolto da un mantello a forma di vela.