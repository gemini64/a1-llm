Il Senato della Repubblica è la camera alta del parlamento bicamerale italiano.
Il Senato ha 200 senatori più 5 senatori a vita (che possono essere ex presidenti della Repubblica o nominati dal Presidente della Repubblica Italiana per qualcosa che hanno fatto per l'Italia).

Nascita
La nascita del Senato subalpino venne sancita dallo Statuto Albertino, emanato da Carlo Alberto di Savoia il 4 marzo del 1848. Lo Statuto prevedeva un sistema bicamerale, fondato su una Camera elettiva (la Camera dei Deputati) e un Senato composto da membri nominati a vita dal Re. La sede del Senato subalpino era lo storico Palazzo Madama di Torino.

Composizione
Il Senato della Repubblica è costituito da 200 senatori eletti a suffragio universale e diretto. Il mandato elettorale dei senatori coincide con la legislatura e dura pertanto cinque anni, salvo scioglimento anticipato delle Camere da parte del Presidente della Repubblica, sentita l'opinione dei suoi presidenti.
In aggiunta ai 200 senatori eletti, fanno parte del Senato come senatori a vita gli ex presidenti della Repubblica, di diritto e salvo rinuncia, ed inoltre fino a cinque senatori di nomina presidenziale, ossia nominati autonomamente dai presidenti della Repubblica per altissimi meriti. Dal 2018 i senatori a vita sono sei, uno di diritto e cinque di nomina presidenziale.

Funzioni
In ossequio al principio del bicameralismo perfetto il ruolo del Senato nell'ambito del procedimento legislativo è identico a quello della Camera dei deputati: perché una proposta legislativa diventi legge è necessario che essa sia approvata nello stesso testo da entrambi i rami. Oltre a svolgere un ruolo fondamentale nel procedimento legislativo (e nel procedimento di revisione costituzionale), il Senato accorda e revoca la fiducia al Governo ed è titolare, nei confronti dello stesso, di poteri di controllo e di indirizzo politico e di atti di sindacato ispettivo (interrogazioni, interpellanze).

Sede
Il Senato della Repubblica si trova nel centro di Roma, a Palazzo Madama, a pochi passi dal Pantheon e da piazza Navona.
La "Madama" che dà il nome al palazzo è Margherita d'Austria, detta appunto La Madama. Figlia naturale di Carlo V e duchessa di Parma e Piacenza, alla morte del marito, Alessandro de' Medici, ereditò il palazzo eleggendolo a sua residenza.
Nel febbraio del 1871 palazzo Madama venne scelto come sede del Senato del Regno.
L'aula legislativa è una sala tappezzata in rosso (mentre in precedenza era azzurra per varie motivazioni, tutte ricollegate ai colori del vessillo di casa Savoia): è in posizione rialzata rispetto al precedente cortile di epoca pontificia e fu così costruita, in via precauzionale, dopo l'inondazione del Tevere del 1870.
Dietro la postazione del Presidente del Senato vi sono due iscrizioni, su due targhe rettangolari: una cita la proclamazione della Repubblica a seguito del referendum del 1946; l'altra reca le parole con cui Vittorio Emanuele II commemorò la proclamazione dell'unità d'Italia.

Presidenza
Quella di Presidente del Senato della Repubblica è la seconda più importante carica della Repubblica Italiana, dopo quella di presidente della Repubblica. Dal 25 settembre 2022, per la XIX legislatura, tale ruolo è ricoperto da Ignazio La Russa.
Rappresentante il Senato della Repubblica, il presidente adempie al compito di regolare il dibattito nell'aula senatoria attraverso l'applicazione del regolamento e delle norme costituzionali e a quello principale di assolvere al corretto funzionamento dell'aula regolandone l'attività di tutti i suoi organi.