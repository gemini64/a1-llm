Rugby è il nome generico con cui vengono chiamati alcuni sport di squadra giocati con una palla ovale. Ne esistono due varianti principali: il rugby a 15 e il rugby a 13. Al di là delle differenze del numero di giocatori, le due discipline hanno regolamenti differenti e sono considerate indipendenti l'una dall'altra.

Storia

Nel corso dei secoli, i vari giochi di football furono introdotti in molte scuole inglesi, con regolamenti differenti sia riguardo alla forma del pallone e al modo di maneggiarlo o calciarlo, sia al numero di giocatori in campo. Una leggenda attribuisce allo studente William Webb Ellis l'invenzione del gioco nel 1823. La storia del rugby è unitaria fino al 1895, anno della scissione professionistica del rugby a 13; da allora ci si riferisce più propriamente a rugby a 15 o a 13, anche se in diversi Paesi la disciplina del rugby a 13 è sconosciuta o poco praticata.

Rugby a 15



Per approfondire vedi la pagina: Rugby a 15.


Originario dell'Inghilterra, il rugby a 15 è la variante del rugby più praticata a livello internazionale in buona parte del mondo. Si gioca con 15 giocatori per squadra, le dimensioni del campo da gioco sono minimo di 66 X 119 metri, la durata di una partita è di 80 minuti, divisi in due tempi uguali da 40 minuti.

Rugby a 13



Per approfondire vedi la pagina: Rugby a 13.


Nato nel nord dell'Inghilterra, il rugby a 13 è oggi uno sport di squadra diffuso in Inghilterra settentrionale, in Australia, in alcune città del nord della Nuova Zelanda, in Papua Nuova Guinea e nel sud della Francia. Una squadra di rugby league è formata da 13 giocatori e le dimensioni del campo da gioco sono minimo di 68 × 112 metri.

Altre varianti

Esistono altre varianti del rugby, di seguito elencate:

Rugby a 7 (sport olimpico dal 2016)
Rugby a 10
Rugby a 9
Touch Rugby
Beach Rugby
Tag Rugby



Derivati del rugby


Football americano
Football canadese
Football australiano