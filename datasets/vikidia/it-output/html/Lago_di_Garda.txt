Carta del Lago di Garda. In evidenza le maggiori località.
Il lago di Garda, chiamato anche Benàco (dal latino Benacus), è il maggiore lago italiano, con una superficie di circa 370 km² (terzo per profondità dopo il lago di Como e il lago Maggiore). È diviso fra tre regioni: Lombardia (provincia di Brescia), Veneto (provincia di Verona) e Trentino-Alto Adige (provincia di Trento).

Geografia
Scorcio del lago visto dal comune di Garda
L'isola del Garda vista da punta San Fermo

Territorio
Il lago di Garda è posto tra la Valtenesi ad ovest, le colline moreniche che si trovano in prossimità della sua parte meridionale e il massiccio del monte Baldo ad est. Si trova in parallelo all'Adige. La parte settentrionale del lago è situata in una depressione all'interno delle Alpi, mentre la parte meridionale si trova in pianura padana, dove si aprono i due golfi di Desenzano del Garda e di Peschiera del Garda, separati dalla penisola di Sirmione che si protende verso nord per circa 4 km.

Immissari ed emissari
Il principale immissario del lago è il fiume Sarca, mentre l'unico emissario è il fiume Mincio.

Isole
Nel lago sono presenti cinque isole: l'isola del Garda, l'isola di San Biagio, l'isola degli Olivi, l'isola del Sogno e l'isola del Trimelone. L'unica di dimensioni significative è l'isola del Garda (0,08 km²), mentre le altre sono isolotti di dimensioni ridotte.

Clima
Il clima è temperato-continentale, anche se è ampiamente mitigato dalla massa d'acqua che lo rende di tipo sub-mediterraneo. Questo clima mite favorisce infatti una vegetazione di tipo mediterraneo.

Comuni del lago di Garda
Le acque del lago bagnano numerosi comuni:

Provincia di Brescia
Sirmione, Desenzano del Garda, Lonato del Garda, Padenghe sul Garda, Moniga del Garda, Manerba del Garda, San Felice del Benaco, Salò, Gardone Riviera, Gargnano, Toscolano Maderno, Tignale, Tremosine sul Garda, Limone sul Garda.

Provincia di Verona
Peschiera del Garda, Castelnuovo del Garda, Lazise, Bardolino, Garda, Torri del Benaco, Brenzone, Malcesine.

Provincia di Trento
Arco, Riva del Garda, Nago-Torbole.