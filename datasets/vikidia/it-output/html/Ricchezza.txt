La ricchezza è la condizione di chi ha grande disponibilità di beni materiali, mobili (denaro e oggetti) e immobili (proprietà edilizie, terreni, ecc.). Ricchezza può essere riferita a persona, famiglia, società, nazione.
Il termine può indicare qualunque tipo di abbondanza, ad esempio l'abbondanza di virtù umane in una singola persona.


Ricchezza economica
Possesso di beni materiali (soldi, oggetti, automobili, gioielli, proprietà immobiliari, aziende, industrie, vestiti, ecc.); facoltà di acquistare o possedere ciò che si vuole; possibilità di vivere in uno stato di completo benessere. Tra gli obiettivi dell'agenda 2030 figurano la sconfitta della povertà (goal 1) e della disuguaglianza (goal 10).


Ricchezza umana e culturale
Complesso delle doti interiori di un individuo, quali ad esempio generosità, bontà, sensibilità, empatia, attenzioni verso i bisogni del prossimo, capacità emotiva, facoltà di provare sensazioni, conoscenza delle proprie potenzialità, unita alla capacità di saperle esprimere; attitudine ad essere se stessi ed essere padroni della propria esistenza. Nel concetto di ricchezza morale è presente la ricchezza culturale, intesa come patrimonio di conoscenze possedute da un individuo all'interno della comunità di riferimento, a prescindere dall'appartenenza di genere.
Nel giorno del suo 101esimo compleanno, la ricercatrice Rita Levi-Montalcini, insignita del premio Nobel per la medicina nel 1986, rilascia una delle sue ultime interviste sottolineando l'importanza della ricchezza di capitale umano dell'Italia:
<<Ringrazio tutti coloro che attraverso la rete hanno deciso di celebrare il mio compleanno. Per regalo, mi piacerebbe che in questo paese ci fosse più interesse e sostegno alla ricerca, che non è stata sostenuta negli ultimi anni. Mai l’Italia si è resa conto della ricchezza di capitale umano che ha, e questa non è mai stata valorizzata. Ma io ho molta fiducia e stima nella ricchezza del paese>>.