La Chiesa di Santa Maria Extramuros è una chiesa situata nel comune di Sant'Angelo in Vado, in provincia di Pesaro e Urbino.
È senza dubbio la chiesa più importante del paese, tanto da essere proclamata Monumento Nazionale. Sorta al di fuori di quelle che erano le antiche mura della cittadina, è lunga 42 metri e larga circa 17, con un campanile che svetta per 35 metri. Ospitò per anni il monastero dei frati Servi di Maria di cui custodisce con cura il corpo mummificato del Beato Girolamo Ranuzzi.
Costruita in stile romanico nel 1331, fu in seguito rimaneggiata nello stile e anche nella disposizione della facciata principale.
Custodisce, al suo interno, un Polo Museale ricco di affreschi, dipinti e sculture di pregio attribuiti a importanti artisti come Raffaellin del Colle, Lorenzo Ghiberti, Francesco Mancini, Taddeo e Federico Zuccari. In occasione della Mostra Nazionale del Tartufo che si tiene ogni ottobre, gli alunni della locale Scuola Primaria illustrano le opere contenute.