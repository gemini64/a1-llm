Il Sistema nervoso centrale è formato dall'encefalo, che si trova nella scatola cranica e dal midollo spinale, racchiuso all’interno del canale vertebrale.
Oltre che dalle ossa, il sistema nervoso centrale è protetto da tre “pellicole” sovrapposte che lo avvolgono completamente: le meningi.
Partendo dall'esterno le tre meningi sono:

la dura madre, che è la membrana più esterna che aderisce alle ossa, ed è anche quella più resistente;
l’aracnoide, che assomiglia ad una ragnatela; è la membrana intermedia e appare sottile ed elastica;
la pia madre, che è la più interna e si trova a contatto con il tessuto nervoso; è molto ricca di vasi sanguigni, che nutrono le cellule nervose.


Tra la pia madre e l’aracnoide si trova uno spazio che contiene il liquido cefalorachidiano, che fa da cuscinetto protettivo in caso di urti.
Osservando al microscopio una sezione di encefalo e di midollo spinale si nota che la colorazione interna degli organi non è uniforme. Si possono distinguere due zone, una più scura e una più chiara. Queste due regioni sono costituite da tessuti diversi, che prendono il nome di sostanza grigia e sostanza bianca.
La SOSTANZA GRIGIA è formata dai corpi cellulari e dai dendriti dei neuroni, che sono privi di mielina.
La SOSTANZA BIANCA è formata dagli assoni rivestiti di mielina, che è una sostanza bianca e grassa.
Nell'encefalo la sostanza grigia si trova all'esterno rispetto alla sostanza bianca, mentre nel midollo spinale succede il contrario: la sostanza grigia è interna rispetto alla sostanza bianca.