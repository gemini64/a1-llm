Don Daniele Cavaliere è stato un religioso italiano.

Biografia
Daniele Cavaliere è stato per 35 anni arciprete di Mesagne durante il primo ventennio del ‘900. È stato un grande rinnovatore in ambito ecclesiastico, un faro nel cammino di fede della sua comunità, nonché uomo di grande umanità e altruismo verso i più deboli e bisognosi. Tutt’oggi è considerato dai suoi concittadini uomo di grande cultura e simbolo di dedizione, coerenza e fervore religioso.
Daniele Giuseppe Cavaliere, per tutti coloro che lo hanno conosciuto, noto come don Daniele è nato a Mesagne il 20 giugno del 1909. La sua casa era in via Federico Secondo Svevo, al numero 122. Suo padre si chiamava Vincenzo Cavaliere, sua madre Carmela Taberini. Il padre era un raffinato artigiano, la madre discendeva da una nobile famiglia mesagnese molto religiosa, come si può notare dall’iscrizione posta sul portone della dimora di famiglia Palazzo Taberini, sito in piazzetta Resta. Visse i primi anni della sua giovinezza nei pressi del teatro comunale con le sue sorelle: Carmela e Clara. Grazie alle leggi del tempo, che avevano prolungato la possibilità di proseguire Il corso di studi fino all'età di 12 anni, ebbe la possibilità di frequentare la scuola fino alla sesta. In seguito, continuò a studiare presso il Regio Liceo Ginnasio Palmieri di Lecce, prestigiosissima scuola del territorio salentino, dove conseguì la licenza ginnasiale, e in seguito la maturità al Liceo Marzolla di Brindisi. Il 27 ottobre 1926 iniziò gli studi filosofici e teologici presso il seminario regionale di Molfetta, malgrado i suoi genitori non fossero convinti della sua scelta di prendere i voti, poiché era l’unico figlio maschio; Daniele, però si mantenne fermo nella sua convinzione e dimostrò una vocazione profonda che mantenne per tutto il suo sacerdozio. Dopo anni di studio e preparazione, il 23 settembre 1933 venne ordinato sacerdote, nella Collegiata di Mesagne, da Monsignor Tommaso Valeri; la domenica seguente nella stessa Chiesa, celebrò la sua prima messa in una chiesa gremita di gente; fu un momento di grande commozione per lui e per i suoi familiari. Dal 1933 al 1940 ebbe numerosi incarichi all'interno della Curia e insegnò in vari licei, tra cui il Liceo Ginnasio Benedetto Marzolla di Brindisi, dove fu docente di religione. Fu anche rettore e insegnante di italiano e latino nel seminario di Brindisi, attività che svolse con grande passione poiché, per tutta la mia vita, profuse ogni sforzo nel promuovere nei giovani l'amore per lo studio, la disciplina, la moralità e la spiritualità. Militò anche nell'Azione Cattolica con incarichi di rilievo, svolse numerosi uffici di rilevante importanza in ambito ecclesiastico. Si iscrisse anche all'Università di Napoli, alla facoltà di giurisprudenza.
Nel luglio del 1941 si arruolò volontario come cappellano militare nel ventesimo reggimento fanteria divisione Brescia, rimanendo per 11 mesi in Egitto ad El Alamein, poi fu fatto prigioniero in Inghilterra dove vi rimase per quattro anni. In tutto questo periodo condivise i pericoli e i drammi dei suoi commilitoni, ma continuò a celebrare la liturgia ecclesiastica anche sotto i bombardamenti. Furono anni duri in cui si prese cura dei militari feriti nel corpo e nell’anima.  In questi anni trascorsi in Inghilterra come tenente cappellano, fu guida e conforto per tutti coloro che incontrò sulla sua strada, sostenendo ogni tipo di bisogno sia economico che spirituale. Il 12 luglio 1946 venne finalmente rimpatriato in Italia e insignito della Croce di merito in guerra. Il ricordo di quegli anni non lo abbandonò mai e non smise mai di mantenere i rapporti con i suoi compagni di prigionia.
Rientrato a Mesagne, indossò la sua vera divisa: l’abito talare e gli furono assegnati diversi incarichi in ambito diocesano, ma si occupò soprattutto delle famiglie più povere e bisognose. Quando divenne parroco della Chiesa Madre, nel cuore del centro storico di Mesagne, ebbe modo di vivere tra i più bisognosi, di appurare la povertà e il bisogno di questa gente alla quale si dedicò costantemente e con amore, occupandosi di loro, questa fu la sua vera missione. Fu grande devoto della Madonna e coinvolse i suoi parrocchiani in questa sua fede profonda, promuovendone il culto. Fu anche attivo nella catechesi giovanile e fu proprio lui a promuovere lo scoutismo tra i giovani appartenenti alla parrocchia della chiesa madre. E’ stato definito un uomo dal carattere forte e determinato, un uomo di grande cultura; o come meglio si definì lui stesso un uomo d’azione, poiché usò la parola e il suo vivere quotidiano per infondere fede in Dio, amore verso i più deboli e gli ultimi.
Don Daniele Cavaliere ha partecipato attivamente al rinnovamento della Chiesa e dei riti, poiché la sua idea era che la Chiesa dovesse mettersi al servizio dell'umanità, ha cercato con tutto sé stesso di rendere concreto il Vangelo con la sua vita, giorno dopo giorno, attraverso le sue azioni. Ha vissuto gli ultimi anni nella malattia e nella sofferenza, passando a miglior vita il 5 agosto del 1990, nella speranza di aver lasciato ai suoi amati compaesani un testamento spirituale da accogliere e diffondere e nella ferma convinzione che solo l’impegno civico e la coerenza siano i veri valori del vivere cristiano.