John Lennon (John Winston Ono Lennon) è stato un cantautore, compositore, polistrumentista ed attore britannico.

Biografia

Dal 1962 al 1970 è stato compositore e cantante del gruppo musicale dei Beatles, dei quali, in coppia con Paul McCartney, ha composto anche la maggior parte delle canzoni. È il cantautore di maggior successo nella storia delle classifiche inglesi. Terminata l'esperienza con i Beatles fu anche musicista solista, autore di disegni e testi poetici, attivista politico e pacifista. Si sposò due volte: dal primo matrimonio con Cynthia Powell ebbe il figlio Julian, mentre dal secondo matrimonio con l'artista giapponese Yōko Ono, nacque il figlio Sean. Entrambi i figli hanno seguito la carriera artistica del padre. Scomparve prematuramente, ucciso da uno squilibrato, che gli sparò nel dicembre del 1980.