Il sinoconodonte (genere Sinoconodon) è stato un antico tetrapode — cioè un animale vertebrato a quattro zampe — simile a un mammifero, vissuto nella parte iniziale del Giurassico, circa 208 milioni di anni fa, nell'era in cui c'erano i dinosauri. Si è estinto e i suoi fossili sono stati trovati in Cina.
Il sinoconodonte doveva avere le dimensioni simili a quelle di un piccolo gatto e un aspetto molto simile a quello degli altri mammaliaformi primitivi come lui — un gruppo di animali che comprende i mammiferi e altri animali simili ormai estinti. Questo animale possedeva però caratteristiche uniche per quanto riguarda la crescita del corpo e dei denti. Come i rettili, infatti, sembra che il sinoconodonte cambiasse gran parte dei suoi denti (incisivi, canini e postcanini) varie volte nel corso della sua vita; sembra inoltre che questo animale crescesse continuamente, anche se lentamente, fino alla sua morte, proprio come avviene nei rettili. Per queste insolite caratteristiche, il sinoconodonte è generalmente considerato più primitivo degli altri mammaliaformi.
La specie più nota è Sinoconodon rigneyi.