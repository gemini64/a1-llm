La freccia nera è un romanzo storico d'avventura scritto da Robert Louis Stevenson nel 1883.

Trama

Nell’Inghilterra dilaniata dalla guerra delle due rose, Richard Shelton, detto Dick, giovane proprietario terriero che, dopo la morte del padre, è stato allevato da sir Daniel Brackley, parte da Tunstall per avvisare il suo tutore che una banda di fuorilegge, che si fa chiamare “Freccia nera”, ha assassinato l’anziano Nicholas Appleyard e ha in mente di uccidere anche Bennet Hatch, il sacerdote Oliver Oates e lo stesso sir Daniel, tutti accusati di aver tramato la morte del padre di Dick. Durante il tragitto incontra un ragazzo di nome John Matcham che sta fuggendo da sir Daniel. I due riescono a scappare dai fuorilegge della “Freccia nera”, guidati da Ellis Duckworth, ma, alla fine, incappano in sir Daniel che, dopo una sconfitta in battaglia, si era travestito da lebbroso. Quando tornano a Tunstall Richard, che sospetta che il suo tutore sia implicato nella morte del padre, gli chiede un chiarimento, ma, per tutta risposta, sir Daniel decide di farlo uccidere. Dick, per fortuna, viene aiutato dal suo amico John, che in realtà si chiama Joanna Sedley ed è una ragazza: anche lei era una ricca ereditiera e sir Daniel sperava di farle sposare Dick per poterne ricavare un vantaggio economico. Joanna, che si è innamorata di Dick, lo avvisa del complotto e lo fa scappare, con il supporto anche di Bennet, molto affezionato al ragazzo. Richard, a questo punto, non trova altra soluzione che unirsi ai fuorilegge di Ellis Duckworth: oltre a vendicarsi di sir Daniel vuole ritrovare Johanna.
Sir Daniel, tuttavia, vuole far sposare la giovane con un altro nobile, lord Shoreby, ma, dopo alcune disavventure, Dick, con l’aiuto di Ellis e di Senza-legge, uno dei suoi uomini, riesce ad impedire il matrimonio e scappa. Durante la fuga salva la vita al duca Richard di York, la fazione nobiliare avversaria a quella del suo malvagio tutore, e il nobile, per ricompensarlo, lo nomina cavaliere e gli dà un comando. Dopo una sanguinosa battaglia fra Lancaster e York, in cui hanno la meglio questi ultimi, Richard Shelton dà la caccia a sir Daniel, che è fuggito con Joanna. Riesce a liberare la ragazza e decide di risparmiare la vita al suo avversario, ma Ellis Duckworth non è d’accordo e uccide sir Daniel.
A questo punto il fuorilegge scioglie la “Freccia nera” e Dick si sposa con la sua Joanna dopo aver rinunciato a seguire il duca di York in guerra.