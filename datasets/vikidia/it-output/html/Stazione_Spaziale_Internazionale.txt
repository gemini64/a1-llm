La ISS fotografata nel 2011
La Stazione Spaziale Internazionale, il cui nome originale in inglese è International Space Station, conosciuta anche con la sigla ISS, è una stazione spaziale dedicata alla ricerca scientifica che si trova nell'orbita terrestre bassa, gestita da cinque agenzie spaziali: la NASA (USA), la RKA (Russia), l'ESA (Europa), la JAXA (Giappone) e la CSA (Canada). La struttura della stazione, con i suoi oltre cento metri di intelaiatura, copre un'area maggiore di qualsiasi altra stazione spaziale precedente, tanto da renderla visibile dalla Terra a occhio nudo. La stazione è stata visitata da astronauti e cosmonauti provenienti da 15 paesi diversi.