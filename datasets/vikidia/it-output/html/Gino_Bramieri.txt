Luigi Bramieri, detto Gino, è stato un attore, comico, cantante e personaggio televisivo italiano.

Biografia
Cominciò la sua carriera artistica negli anni quaranta. Nel 1953 debuttò come attore cinematografico, attività che lo porterà a prendere parte a più di 30 film durante la carriera, in ruoli per lo più comici. Nello stesso periodo debuttò anche in televisione, prendendo parte e presentando innumerevoli programmi sulle reti Rai. Sulle reti Mediaset, negli anni novanta, è stato protagonista della nota sitcom Nonno Felice. Ebbe inoltre una discreta carriera come cantante, pubblicando 6 album e 9 singoli (tutti comici) tra il 1961 ed il 1983. Bramieri è ricordato con l'appellativo di Re della barzelletta, per via della sua bravura nell'inventarle o interpretarle in pubblico e per via dei suoi libri dedicati appunto alle barzellette.