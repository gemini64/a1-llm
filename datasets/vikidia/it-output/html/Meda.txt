Meda (Mede in  dialetto brianzolo) è una città della Lombardia. Situata in provincia di Monza e della Brianza, al novembre 2016 conta 23413 abitanti.

Geografia
Il territorio è in prevalenza pianeggiante, ad eccezione del centro storico posto in collina e da cui ha avuto origine il nome del comune derivante dal termine latino Meta (cumulo). È attraversato dal torrente Certesa (affluente del fiume Seveso), comunemente chiamato dai medesi Tarò.
Il comune, posto nell'area a nord di Milano, fa parte dell'area geografica denominata Brianza. Nel giugno 2009 ha abbandonato la provincia di Milano per passare alla provincia di Monza e della Brianza, divenuta operativa con la costituzione del primo consiglio provinciale.

Storia
La nascita del comune è legata con quella del Monastero di San Vittore. La leggenda narra che Aimo e Vermondo Corio, venerati come santi dalla Chiesa Cattolica e patroni della città, trovatisi in pericolo a causa dell'assalto di alcuni cinghiali durante una battuta di caccia, fecero voto di costruire un monastero di monache benedettine in cambio del loro salvataggio. Vissero, quindi, il resto della vita nel monastero, dove sono conservate le loro spoglie. La città si sviluppò intorno allo stesso, non senza conflitti.
Successivamente il territorio venne governato prima dai Visconti poi dagli Sforza per passare successivamente agli austriaci. Nel 1798 il monastero venne soppresso mentre la città era sotto il controllo dell'esercito napoleonico. Il villaggio tornò successivamente agli Asburgo e, con la seconda guerra di indipendenza, venne annesso al Regno d'Italia.
Il 10 luglio 1976, in un’azienda cittadina posta al confine con Seveso, si verificò un incidente che portò alla fuoriuscita di una nube di diossina che causò danni ambientali sia in città che nei comuni limitrofi. Tale episodio è noto come Disastro di Seveso, dal nome del comune maggiormente colpito. In tempi moderni la città è divenuta celebre per l’artigianato del mobile e il design.

Sport
La squadra cittadina che ha ottenuto più risultati a livello nazionale è la Ginnastica Meda, vincitrice di 11 titoli italiani di Serie A di ginnastica artistica maschile. Il comune, inoltre, ha ospitato le edizioni 2006, 2009 e 2011 dei Campionati italiani assoluti, la più importante competizione individuale di ginnastica artistica in Italia.
In ambito calcistico la città è rappresentata dallA.C. Meda 1913, fondata a seguito dallo scioglimento dell'A.S.D. Città di Meda 1913, nata dalle ceneri dell'Associazione Calcio Meda 1913, la quale ha disputato per cinque stagioni consecutive il campionato di Serie C2 tra il 1998 e il 2004. Per la stagione 2017/2018 disputa il campionato di Prima Categoria, quarto livello dilettantistico del campionato italiano di calcio. A livello femminile l'ASD Real Meda disputa il campionato di Serie B.
Altre realtà sportive sono la New Volley Brianza, militante in Serie B2 di pallavolo femminile, la Virtus Meda Basket che disputa il campionato di Serie D regionale di pallacanestro e l'ASD Compagnia D'Archi che si è distinta per risultati a livello nazionale.
La città è stata, inoltre, partenza e arrivo di alcune tappe del giro d'Italia tra il 1979 e 2000.