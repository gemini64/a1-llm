Non è la Rai è stato un programma televisivo d'intrattenimento italiano, nel quale erano presenti balletti, giochi telefonici e canzoni, tutti eseguiti da un gruppo di ragazze adolescenti o poco più.

Storia
Il programma fu un fenomeno di costume degli anni novanta, riscuotendo in quegli anni un enorme successo e ascolti molto alti. Fu ideato da Gianni Boncompagni e Irene Ghergo e diretto dallo stesso Boncompagni. Andò in onda dal settembre del 1991 al giugno del 1995, per un totale di quattro edizioni. La trasmissione andava in onda in diretta dallo studio 1 del Centro Safa Palatino di Roma, trasmessa su Italia 1 per la prima edizione, spostandosi definitivamente su Canale 5 dalla seconda edizione. La prima edizione del programma è stata condotta da Enrica Bonaccorti, la seconda da Paolo Bonolis e le ultime due da Ambra Angiolini, la quale, grazie al programma conobbe un momento di straordinaria notorietà. Alcune delle ragazze della trasmissione hanno iniziato proprio con Non è la Rai le loro carriere di attrici, cantanti e conduttrici televisive, tra le quali si possono ricordare: Alessia Merz, Antonella Elia, Romina Mondello, Laura Freddi, Claudia Gerini, Lucia Ocone, Miriana Trevisan, Veronika Logan, Nicole Grimaudo, oltre alla stessa Ambra Angiolini.