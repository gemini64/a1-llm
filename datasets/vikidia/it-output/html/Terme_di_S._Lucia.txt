Inaugurate nel 1937, le Terme di S. Lucia di Tolentino sono note per l’acqua minerale che, grazie alle sue caratteristiche, permette di curare diverse malattie. Quest’acqua veniva chiamata anche Acqua Ceca, ovvero l’acqua che curava tutti i mali, grazie all’alta concentrazione di cloruro di sodio. Più a valle delle Terme si trova lo stabilimento di imbottigliamento delle acque minerali (non più in funzione) che dovrà essere demolito per realizzare un progetto di riqualificazione di tutta l'area. Tale progetto prevede anche la demolizione di una struttura chiamata Hotel Marche, leggermente sopra le Terme. Il Comune pochi mesi fa lo ha acquistato dalla Regione per dedicarlo ad ambulatori medici e come struttura di accoglienza per la SPA (dal latino salus per aquam - la salute grazie all'acqua), come si conviene alle migliori stazioni termali italiane. Tutt’oggi, nonostante i cambiamenti avvenuti nel corso degli anni, si mantiene il bar e un'area adibita alla degustazione dell’acqua delle terme. Accanto alla struttura vi è un parco con diversi giochi per bambini e ragazzi. In queste zone domina la tranquillità, il profumo dell’aria incontaminata e la vista sulla città di Tolentino. Le terme sono circondate da un bosco, rigoglioso di flora tipica delle colline maceratesi, ricco di sentieri.