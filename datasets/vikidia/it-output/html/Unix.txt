Unix è un sistema operativo per PC progettato nel 1969 da un gruppo di ricercatori, tra i quali Ken Thompson e Dennis Ritchie, nei Bell Laboratories della AT&T Corp., società americana di gestione delle comunicazioni telefoniche, per eseguire il programma “Space Travel” che simulava il movimento dei pianeti, del sole, e di una navicella spaziale in atterraggio. Tra il 1969 e il 1973 Ken Thompson e Dennis Ritchie svilupparono un nuovo linguaggio di programmazione: il “Linguaggio C”, che contribuì enormemente allo sviluppo di Unix. Ben presto ci si accorse che Unix era un sistema operativo estremamente versatile, capace di consentire operazioni più numerose e complesse, come, ad esempio, la gestione da remoto delle operazioni di manutenzione. Per convenienza, AT&T concesse la distribuzione gratuita di Unix alle Università di tutto il mondo, che per ottenerlo dovettero solamente accollarsi le spese di spedizione del supporto. Si formò così una comunità mondiale di sviluppatori e programmatori che svilupparono nuove componenti e applicazioni per Unix. La creazione di un ambiente di lavoro comunitario permise a tutti di contribuire. Nel 1984 la condivisione gratuita ebbe fine.