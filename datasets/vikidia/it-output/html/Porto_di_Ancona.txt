Il porto di Ancona è un porto del Mar Adriatico situato nella parte interna del Golfo di Ancona.

Storia

La città di Ancona fu fondata dai Dori nel 387 a.C. e il porto cominciò ad essere usato dai Piceni a partire dal III secolo a. C. per gli scambi commerciali.
Nel periodo romano il porto fu ampliato dall'imperatore Traiano, per questo il Senato e il popolo romano fecero costruire intorno al 100 d.C. il famoso Arco.
Nei secoli successivi il porto fu prima saccheggiato dai Saraceni e poi, a partire dall'XI sec, nell'epoca dei Comuni, fu ricostruito e fortificato. Fra il XIII ed il XIV secolo insieme al porto di Ragusa divenne tra i porti più importanti dell'Adriatico ma ben presto con la scoperta dell'America subì un rapido declino dal quale si riprese solo nel XVIII sec. quando papa Clemente XII finanziò le opere di ristrutturazione. L'opera fu affidata all'architetto Luigi Vanvitelli che realizzò anche il Lazzaretto.
Durante la Prima guerra mondiale il porto di Ancona fu una delle basi degli attacchi alla Marina austriaca mentre durante l'avanzata delle truppe alleate nel secondo conflitto mondiale venne liberata dai nazifascisti grazie al Corpo Polacco.

Attività economiche e turismo
Il porto di Ancona è tra i primi in Italia, per quanto riguarda il traffico internazionale e per l'attività di pesca.
Da Ancona partono infatti traghetti per:

Trieste
Durazzo (Albania)
Spalato (Croazia)
Lesina (Croazia)
Zara (Croazia)
Igoumenitsa (Grecia)
Patrasso (Grecia)
Corfù (Grecia)
Çeşme (Turchia)