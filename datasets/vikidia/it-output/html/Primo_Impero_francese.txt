Il Primo Impero francese fu l'impero istituito da Napoleone Bonaparte nel 1804 che subentrò alla precedente forma di governo, ovvero la Prima Repubblica francese.

Storia
L'Impero divenne ufficiale nel novembre del 1804 attraverso plebisciti. Napoleone Bonaparte fu proclamato imperatore il 2 dicembre 1804 con il nome di Napoleone I. Entro un anno dalla sua incoronazione, Napoleone sconfisse ad Austerlitz le forze alleate dell'Impero austriaco e dell'Impero russo conquistando di fatto l'Europa continentale. In seguito, l'Impero conquistò le terre appartenute al  Sacro Romano Impero, mettendovi definitivamente fine e istituendo la confederazione del Reno. In Italia venne istituito il Regno d'Italia, appropriandosi dei territori appartenuti alla Repubblica di Venezia e all'Impero austriaco. Il Regno d'Olanda e il Regno di Napoli vennero affidati ai fratelli di Napoleone, rispettivamente a Luigi Bonaparte e a Giuseppe Bonaparte. Nel 1807, con il Trattato di Tilsit, Napoleone e lo zar Alessandro I giunsero a un accordo di pace e a una spartizione dell'Europa, la cui parte centrale fu controllata dai francesi, mentre quella orientale fu controllata dai russi. Dopo più un ventennio di guerre ininterrotte e l'indebolimento dell'esercito imperiale culminato nella disfatta della campagna di Russia nel 1812, il Primo Impero terminò con l'abdicazione di Napoleone nell'aprile del 1814. Napoleone venne mandato in esilio sull'isola d'Elba, dalla quale fuggì l'anno successivo nel tentativo di riconquistare la Francia, ma venne sconfitto nella Battaglia di Waterloo. In seguito, la Restaurazione ripristinò Luigi XVIII sul trono di Francia e i poteri dei sovrani in Europa, oltre ai confini precedenti all'avvento dell'Impero.