Il nascondino è un gioco da bambini che si gioca all'aria aperta o anche al chiuso, quando si riesce a trovare più di un nascondiglio.

Svolgimento
Un bambino deve contare o, se è troppo piccolo, può anche recitare una conta o filastrocca, col volto contro un muro o un mobile, la "poma" o "tana", in modo da non vedere dove i suoi amici stanno andando a nascondersi.
Mentre questo ragazzino sta contando, i suoi amici correranno a trovare un qualsiasi buon nascondiglio, perché dovranno non solo stare bene nascosti per non farsi trovare, ma anche tentare di uscire mentre il loro compagno li cercherà, per arrivare a chiamare "poma" prima di lui, salvando in questo modo sé stessi e magari qualche altro compagno dal triste destino di dovere contare a loro volta.
Infatti se il "cercatore" li scoverà dai vari nascondigli e li chiamerà a poma prima che questi riescano a salvarsi, il primo di loro che è stato trovato, dovrà succedergli nel turno della conta.