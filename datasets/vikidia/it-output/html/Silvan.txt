Aldo Savoldello, in arte Silvan, è un illusionista e personaggio televisivo italiano.

Biografia
Fin da giovanissimo iniziò ad interessarsi al mondo della prestidigitazione. Deve il suo nome d'arte all'attrice Silvana Pampanini, che lo chiamò così nel 1956 durante una trasmissione di Enzo Tortora. Dopo decine di spettacoli all'estero e dopo essersi esibito nei più importanti teatri del mondo, negli anni sessanta entrò a far parte della Rai, dove condusse inoltre numerosi programmi televisivi. Durante la sua carriera ha ricevuto numerosi riconoscimenti e premi. È considerato una delle maggiori personalità dell'illusionismo in Italia e nel mondo.