Maria Tecla Artemisia Montessori (*) , semplicemente nota come Maria Montessori, è stata una pedagogista, educatrice, scienziata e filosofa italiana.

Biografia
Si laureò in medicina all'università di Roma nel 1896. Fu tra le prime donne in Italia a laurearsi, prima donna in assoluto nella sua università. Nel 1898, in gran segreto, nacque il figlio Mario, avuto dalla relazione con Giuseppe Ferruccio Montesano, che tuttavia non sposerà mai. Il sistema educativo da lei sviluppato, conosciuto come Metodo Montessori, è stato adottato in molti paesi, anche extraeuropei, sin dall'inizio del XX secolo. Il Metodo fu prima applicato nella "Casa dei bambini", da lei aperta nel 1907 a Roma, e poi esposto nelle sue opere: Il metodo della pedagogia scientifica applicata all'educazione infantile (1909) e L'autoeducazione nelle scuole elementari (1912). Maria divenne una delle personalità più eminenti in campo scientifico-pedagogico, acclamata in Europa e negli Stati Uniti, appoggiata da Mussolini e benvoluta da papa Benedetto XV. Nel 1934 fu tuttavia costretta a trasferirsi all'estero a causa degli ostacoli che il fascismo oppose alla sua ricerca e al suo lavoro, trasferendosi quindi in Spagna, a Barcellona. Visse poi nel Regno Unito, nei Paesi Bassi ed in India. Successivamente tornò a vivere nei Paesi Bassi, nella città di Noordwijk, dove morì nel maggio del 1952. Il suo rivoluzionario metodo d'insegnamento continua ancora oggi ad essere adottato in oltre ventimila scuole in tutto il mondo.

Riconoscimenti

A Maria Montessori è stata dedicata una banconota da 1.000 lire italiane, in corso legale dal 1990 fino all'adozione dell'euro. È stata la prima ed unica donna italiana a cui è stata dedicata una banconota.