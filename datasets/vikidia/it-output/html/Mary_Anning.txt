Mary Anning è stata una pioniera della paleontologia e raccoglitrice di fossili per professione.

Biografia
Mary Anning, la "Principessa della paleontologia", nasce a Lyme Regis, a sud dell'Inghilterra, il 21 maggio 1799.
Il padre è un carpentiere che costruisce cabine da spiaggia per i villeggianti e piccoli mobili e che vende a turisti piccoli fossili di cui le coste del Dorset, a Sud-ovest dell'Inghilterra, sono piene: pare che i forestieri apprezzino di più quel genere di oggetti che il frutto di lunghe ore di lavoro con sega e martello. Sarà Mary, in seguito, che gestirà la vendita dei fossili.
Cresce proprio cercando e trovando fossili e, all'età di undici anni, perlustrando il territorio tra la spiaggia e la scogliera, trova uno strano "coccodrillo", il primo completo da poter essere descritto accuratamente. Sir E. Home nel 1814 ne pubblica un'accurata descrizione, accompagnata da alcune tavole illustrate nei Philosophical Transactions of the Royal Society, una delle più prestigiose riviste scientifiche dell'epoca. Il fossile chiamato "lchthyosaurus" è entrato nella Storia; non si può dire lo stesso della sua scopritrice, che non viene neanche citata durante l'inaugurazione.
Dopo un decennio di lungo silenzio, Mary si ritrova nel periodo in cui la società è travolta in pieno dallo spirito scientifico diffuso dall'Illuminismo che fa nascere nuovi interessi di studio, come la geologia e la paleontologia. Sono gli anni degli studi di Louis Agassiz (1807-1873, biologo e zoologo svizzero)  e Charles Darwin (1809-1882, biologo, naturalista, geologo ed esploratore britannico) che legge le opere di Charles Lyell (1797-1875, geologo scozzese), mentre viaggia per il mondo a bordo del Beagle, il veliero che prende il nome dall'omonima razza canina.
In questo contesto di fermento culturale, Mary trova nel 1823 "un serpente passato attraverso il corpo di una tartaruga". Il fossile viene presentato nel 1824, durante una conferenza pubblica a Londra, come il più completo esemplare del poco noto Plesiosaurus, specie che popolava i mari del Giurassico.
Un altro ritrovamento storico avviene nel 1828, quando Mary disseppellisce il suo primo fossile di invertebrato e identifica anche il primo fossile di rettile volante ritrovato nelle isole britanniche che, descritto da William Buckland (1784-1856), riconosce la paternità del ritrovamento a Mary Anning. I suoi colleghi scienziati la stimano troppo e tentano di farle avere i riconoscimenti che merita; riescono a farle ottenere una pensione pagata dall'Associazione Britannica per l'Avanzamento della Scienza. Poco rispetto a ciò che ha fatto: in un mondo dominato dagli uomini, era più facile attribuire a un fulmine e a una miracolosa sopravvivenza l'origine dell'intelligenza di questa donna fuori dal comune.
Dopo una serie di periodi di difficoltà economica, Mary si ammala e muore a Lyme Regis il 9 marzo 1847, dove è seppellita.
Per la mancanza di riconoscimenti in vita, la storia di Mary Anning non sarebbe mai venuta a conoscenza se Charles Dickens non l'avesse nominata nella rivista letteraria "All Year Round", definendola come la "figlia del carpentiere che si guadagnò un nome per sé e se lo meritava".
La Jurassic Coast, oggi patrimonio mondiale dell'UNESCO, è l'eredità lasciata da Mary. Il paesaggio è stato il primo al mondo ad aver ricevuto questo stato per motivi naturalistici.

Sitografia
- Celebrare il Darwin Day raccontando la storia di Mary Anning
- La cacciatrice di fossili, Mary Anning si racconta
- Mary Anning
- Mary Anning: la bambina del fulmine
- Video su Mary Anning
- Mary Anning - Enciclopedia delle donne


Filmografia

"Ammonite", Gran Bretagna, 2020 (Pagina Wikipedia sul film)
Genere: Romantico/Drammatico
Durata: 2 ore
Regista: Francis Lee
Sceneggiatura: Francis Lee
Candidature: British Academy Film Award ai migliori costumi
Attrice protagonista: Kate Winslet