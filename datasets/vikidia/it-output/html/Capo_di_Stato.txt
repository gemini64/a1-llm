Il titolo di capo di Stato è assunto dalla persona posta al vertice dello Stato, i cui poteri variano a seconda della forma di governo adottata.
Al di là dei poteri, il capo dello Stato ha il ruolo di personificare l'unità, la continuità e la legittimità dello Stato, ruolo che è stato efficacemente descritto da Charles de Gaulle, con riferimento al presidente della Repubblica francese, dicendo che egli incarna "une certaine idée de la France" ("una certa idea della Francia").