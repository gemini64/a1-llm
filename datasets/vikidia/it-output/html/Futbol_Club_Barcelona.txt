Il Futbol Club Barcelona o, più semplicemente, Barcelona, conosciuto in Italia come Barcellona (abbreviato in Barça, catalano /ˈbaɾsə/, o secondo la pronuncia spagnola /ˈbaɾsa/), è una società polisportiva catalana nota soprattutto per la sua sezione calcistica. Fu fondata a Barcellona, in Catalogna, nel 1899 da un gruppo di calciatori elvetici e britannici guidati da Hans Gamper.

Storia
La squadra di calcio della polisportiva catalana milita nella Primera División del campionato spagnolo sin dalla fondazione del torneo e gioca le partite casalinghe nello stadio Camp Nou, noto fino al 2001 come Estadi del Futbol Club Barcelona.
La squadra catalana è una delle formazioni più titolate al mondo, potendo vantare, tra l'altro, 21 titoli di campione di Spagna, 4 UEFA Champions League e 2 Coppe del mondo per club; è l'unica compagine calcistica europea ad avere sempre giocato dal 1957-1958 ad oggi almeno in una delle tre coppe europee (Coppa dei Campioni/Champions League, Coppa delle Coppe UEFA, Coppa delle Fiere o Coppa UEFA); inoltre è stato il primo club europeo ad aver disputato tutte e tre le finali delle coppe europee.
Nel 2009 il Barcellona è diventato il primo club spagnolo a centrare il treble, vincendo la Liga, la Coppa del Re e la Champions League.Nella seconda parte dello stesso anno ha vinto la Supercoppa spagnola, la Supercoppa Europea e la Coppa del mondo per club FIFA, centrando un'impresa unica nella storia del calcio a livello di club: la vittoria di tutte le competizioni ufficiali disputate nell'anno solare.
Dal 13 giugno 2010 il Presidente è Sandro Rosell, e dal 15 giugno 2012 l'allenatore della squadra di calcio è Tito Vilanova. Johan Cruijff, stella del Barça degli anni settanta, ed allenatore tra il 1988 ed il 1996, ha ricoperto invece la carica di Presidente onorario da marzo a luglio 2010.
Uno studio pubblicato dalla società tedesca Sport+Markt nel 2010 ha stabilito che il Barcellona è il club più amato e popolare d'Europa.
Secondo una classifica stilata dall'IFFHS nel 2009, inoltre, il Barcellona è il primo club al mondo per risultati, considerando il periodo 1991-2009. Il motto della società è Més que un club ("Più di un club").
Tradizionalmente, il club catalano gioca due derby, uno contro l'Espanyol e uno, definito Clasico, contro il Real Madrid.