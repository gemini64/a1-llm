Francesco Capodieci è stato un sacerdote e architetto pugliese (XVII sec.), uno dei massimi esponenti della corrente barocca salentina, autore di numerosi progetti realizzati durante la sua fervida attività di architetto.

Biografia
Francesco Capodieci è nato a Mesagne il 28 novembre 1605 da Zuccaro Capodieci e Cecilia Berardi. La sua era una famiglia numerosa e il padre era un piccolo proprietario terriero, ma riuscì ad assicurare una vita dignitosa alla famiglia e permise a Francesco di studiare e perseguire i suoi obiettivi.
Fin da giovanissimo mostrò propensione per lo studio della matematica e della geometria alle quali associò una sincera vocazione religiosa che lo portò ad abbracciare gli ordini sacri, a diventare prete e a condurre un'esistenza irreprensibile e rispettosa dell’abito talare, conquistandosi la fiducia di tutto il clero mesagnese. Ebbe anche la fortuna di poter coltivare la sua passione più grande: ossia l'architettura. Da tutti era considerato un uomo colto, poiché leggeva molti libri ed era apprezzato per le sue qualità di umanista, letterato e uomo di scienza, ma fu anche umile e vicino ai bisognosi.
Importante nella sua vita e nella sua formazione di architetto è stata la frequenza e l'amicizia con il cardinale Mario Albricci Farnese anch'egli appassionato di architettura, suo principale mecenate. Grazie a lui ottenne molti incarichi di lavoro prestigiosi. Inoltre, instaurò importanti relazioni con nobili feudatari del tempo, come la famiglia De Angelis, signori di Mesagne. Nonostante avesse subito il fascino e l’influenza dello stile barocco in voga in quegli anni; amò definirsi un architetto puro, non incline alle stravaganze ornamentali e orientato verso l'essenziale e la purezza delle linee architettoniche elaborando uno stile personalissimo. Capodieci è stato una delle personalità più interessanti nell'ambito dell'architettura barocca salentina del '600, ha ricevuto numerosi incarichi, tra cui la ristrutturazione della cattedrale di Brindisi, i lavori di trasformazione del Palazzo Ducale di Poggiardo, la realizzazione della cinta muraria di San Vito degli schiavi, oggi noto come San Vito dei Normanni, l'adeguamento al gusto barocco della Chiesa matrice di Carovigno, la progettazione in Mesagne della nuova chiesa Collegiata, la ristrutturazione del palazzo baronale. Trasformò in dimora signorile l’austero castello di Mesagne, inoltre, sempre per conto dei De Angelis curò la progettazione di nuovi conventi in altre città del Salento, ideò perfino opere di fortificazione militare.
Grazie alla sua creatività e al suo talento, in pochi anni riuscì a farsi un nome tra i suoi contemporanei; a lui si rivolgevano committenti esigenti e di alto rango. Come testimoniano le sue lettere, fu felicissimo quando ricevette l'incarico di costruire la Chiesa Collegiata di Mesagne, distrutta dopo il terremoto del 1649; per non parlare poi del suo ultimo capolavoro: nel 1683, durante gli ultimi anni della sua vita, ormai ottantenne, la famiglia De Angelis, lo incaricò di progettare e seguire i lavori della Chiesa di Sant'Anna e della piazza antistante e, con la sua instancabile volontà, appuntò subito i progetti e dal 1683 al 1688 seguì i lavori del più grosso cantiere edilizio mai visto, prima di allora, a Mesagne. Oggi, infatti, è possibile ammirare la Collegiata che affianca la chiesa di Sant'Anna, la chiesa con la sua splendida facciata barocca e la più bella e signorile piazza di Mesagne, sulla quale si affacciano le due costruzioni.
È morto in una giornata di piena estate: il 17 agosto del 1688 a 83 anni ed è stato sepolto all'interno della Collegiata.
Con un po’ di rammarico ancora Francesco Capodieci non ha avuto una giusta collocazione nell’ambito degli artisti più rappresentativi del Barocco.