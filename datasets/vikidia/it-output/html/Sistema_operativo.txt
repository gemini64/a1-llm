Il sistema operativo è la parte del computer che si occupa di gestire l'hardware e di fare da intermediario tra l'utente e la macchina, così da poter garantire all'utente un modo facile e veloce per utilizzare il computer, senza avere un'ampia conoscenza del linguaggio della macchina.

Com'è composto il sistema operativo
Il sistema operativo (spesso abbreviato in SO) è formato da 6 strati strettamente in relazione tra di loro, infatti ogni strato superiore si serve di quello inferiore per lavorare al meglio. Questo schema gerarchico di livelli viene chiamato a buccia di cipolla perché questo schema di livelli ricorda una cipolla. I 6 livelli sono:

Nucleo (o kernel)
Gestore della memoria
Gestore delle periferiche
Gestore del File system
Interfaccia utente (CLI/GUI)
Programmi applicativi



Nucleo
Il nucleo è la parte più importate dell'intero SO perché gestisce la CPU (il processore). Si occupa di eseguire i programmi, creando i relativi processi. Mentre un programma è la lista delle azioni che il computer deve eseguire, il processo è quello stesso programma nel momento in cui viene caricato in memoria. Il programma cambia raramente (quando viene aggiornato, per esempio), il processo cambia in ogni istante, se non altro perché ad ogni istante cambia l'istruzione che sta eseguendo.
Per questo si dice che "il programma è un’entità statica che risiede su disco, il processo è un'entità dinamica che risiede in memoria". I computer possono essere multitasking e/o multiprocessing. Un computer capace di multitasking è in grado di gestire più processi, ma solo uno di questi avrà accesso alla CPU, un computer capace di multiprocessing esegue fattivamente più processi allo stesso istante su differenti CPU. Quindi per poter essere multiprocessing un computer deve essere dotato di più CPU (anche detti "core"). Esempio: un computer quad-core potrà eseguire un massimo di QUATTRO processi contemporanei, ma tenerne in memoria diverse centinaia.

Gestore della memoria
Per poter essere eseguiti, tutti i programmi devono essere caricati nella memoria RAM, ma poiché essa possiede una dimensione limitata non è in grado di contenere contemporaneamente tutti i programmi in esecuzione. Per esempio, mentre ascoltiamo un CD di musica contenente 10 tracce, non è necessario caricarle tutte e 10 nella memoria RAM, basta caricare quella che si sta ascoltando.
Il sistema operativo si occupa di frazionare la memoria e i programmi in sezioni chiamate pagine e segmenti effettuando periodicamente il caricamento e lo scaricamento dei programma man mano che viene eseguito oppure termina la sua esecuzione. Inoltre, il SO, garantisce sempre ai programmi in esecuzione un'enorme quantità di memoria chiamata memoria virtuale. Grazie alla memoria virtuale il SO simula uno spazio di memoria maggiore di quello fisicamente presente. Questo risultato viene raggiunto utilizzando uno spazio di memoria secondaria su altri dispositivi, solitamente sul disco fisso. La memoria secondaria utilizzata a questo scopo è comunemente chiamata file di paging. Le operazioni di spostamento delle pagine dalla memoria di massa alla memoria fisica sono chiamate swapping.

Gestore delle periferiche
Le periferiche che un SO  deve gestire sono costituite da tutti i componenti hardware del calcolatore, sia interni che esterni connessi attraverso delle porte (USB, seriali...): tra di esse c'è il mouse, la tastiera, la stampante, il masterizzatore e ancora altri...
Il SO deve quindi "regolare" l'utilizzo di queste risorse, cioè deve assegnarle ai processi che ne fanno richiesta durante la loro esecuzione. Può talvolta succedere che più processi richiedono contemporaneamente una risorsa unica: il SO si preoccupa allora di virtualizzare (*)  la risorsa rendendola disponibile per ogni processo, definendo dispositivi virtuali che aumentano il numero di periferiche.
Il SO offre agli utenti la possibilità di aumentare in modo virtuale il numero delle periferiche stesse attraverso lo spooling: il termine deriva dall'acronimo SPOOL (Simultaneous Peripherical Operation On Line) che indica un meccanismo che consente a diversi processi l'uso contemporaneo della stessa periferica. Un caso è quello in cui una sola stampante è collegata al PC e più processi mandano in stampa dei documenti: il SO risolve le richieste contemporanee generando gli output dapprima sul disco (file di spool) in aree riservate ai vari utenti, poi lanciandoli in stampa uno alla volta.

File system
Il file system provvede alla gestione di tutto quanto deve essere archiviato sulle memorie di massa: ogni "elemento" che viene registrato su memoria di massa prende il nome di file. Il file system consente sia all'utente che al programmatore di riferirsi ai file attraverso un nome simbolico di identificazione e di organizzare i file in cartelle (directory) e in strutture gerarchiche.
Il file system deve:

gestire in modo ottimale lo spazio disponibile della memoria di massa per le registrazioni richieste dagli utenti
garantire all'utente l'accesso ai dati contenuti in un file, in modo molto veloce, anche in presenza di richieste di accesso dello stesso file da parte di più utenti
fornire agli utenti meccanismi di protezione dei file a diversi livelli rispetto a interventi dannosi o non autorizzati da parte di altri utenti
rendere disponibili  in modo semplice le operazioni di uso comune sui file, quali la copia di un file, la cancellazione, il cambio del nome, l'elenco dei file presenti sul supporto di memoria di massa, la visualizzazione delle informazioni contenute in un file.

Un disco viene fisicamente suddiviso in tracce e settori, quindi un insieme di tracce formeranno un cluster (*) . Ogni file occupa un numero di blocchi che gli vengono assegnati dal SO (allocazione dei cluster) non necessariamente contigui tra loro; sempre il SO deve mantenere una tabella dove segna quali sono i blocchi liberi e quali quelli occupati per poterli assegnare alle nuove richieste.

L'interfaccia utente (CLI e/o GUI)
L'espressione interfaccia utente indica quelle parti che si frappongono tra la macchina e l'utente, permettendo a quest'ultimo di dialogarvi, gestendo così  le funzionalità del computer. L'interfaccia utente può essere di tipo CLI (Command Line Interface) o GUI (Graphical User Interface). Storicamente sono nate prima le interfacce a linea di comando (Command Line Interfaces, appunto), come quella di Unix o MS-DOS (Micro-Soft Disk Operating System). Nel corso degli anni '80 si sono aggiunte a queste le interfacce grafiche, considerate più "amichevoli" (user friendly, in Inglese): è il caso di Windows 3.11 per MS-DOS, così come di X-Windows per il mondo Unix (poi GNU/Linux). I moderni sistemi operativi che mostrano una interfaccia grafica (come MacOSX o Windows) hanno sempre una seconda interfaccia a linea di comando disponibile "in parallelo". Windows ne possiede addirittura due: la vecchia CMD e la nuova (e più potente) Windows Powershell. GNU/Linux lo supera avendo ereditato tutte le shell che storicamente furono di Unix: zsh, csh, tcsh, bash, ash (le due lettere finali stanno per SHell, ossia guscio).

Dove si trova il sistema operativo
Solitamente, quando si acquista un computer nuovo, il sistema operativo è già presente sul disco fisso. Per poterlo usare, è necessario che esso venga trasferito dal disco fisso alla memoria RAM. Questa operazione prende il nome di bootstrap (*)  e avviene automaticamente quando si accende il computer; può durare da pochi secondi ad alcuni minuti, a seconda delle caratteristiche del sistema operativo. Durante la fase di bootstrap appare una schermata di attesa.
Spesso la fase si conclude con l'identificazione dell'utente che accede al computer, che avviene mediante una fase di login, nella quale l'utente deve indicare il nome e la password (*)  necessari per accedere alle varie funzioni del sistema operativo.
Ogni utente può accedere in tal modo soltanto ai propri dati, senza doverli condividere con gli altri utenti dello stesso computer: ciò garantisce una maggiore protezione e sicurezza dei dati stessi.
Affinché il SO sia presente sul disco fisso è necessaria una fase preliminare di installazione, che nella maggior parte dei casi viene effettuata dalla casa produttrice del computer. Tale operazione può comunque essere svolta autonomamente con un minimo di studio.
Per garantire il buon funzionamento del sistema operativo è necessario aggiornarlo periodicamente. Oggigiorno qualsiasi S.O. ha un sistema di aggiornamento semplificato con interfaccia grafica che guida l'utente nell'operazione in questione. E' possibile altresì rendere tali aggiornamenti automatici, ma le recenti vicende di Crowdstrike insegnano che non è quasi mai una buona idea.
L'installazione può essere anche effettuata per far coesistere sullo stesso computer sistemi operativi di tipo diverso, dopo aver effettuato una partizione del disco fisso. Questa operazione permetterà all'utente di scegliere volta per volta, quando il computer si accende, quale sistema operativo usare. Tali sistemi prendono il nome di dual boot o, più in generale, multi boot

I sistemi operativi disponibili oggigiorno


Numerosi sono i SO disponibili oggigiorno. La scelta di quello da utilizzare dovrebbe essere fatta tenendo conto delle esigenze dell'utente: a guidare la scelta, insomma, dovrebbe essere la domanda "Cosa abbiamo bisogno di fare con questo S.O.?". Alcuni sono infatti idonei a gestire reti di computer, altri invece sono più adatti per essere usati nel campo della grafica, altri ancora sono più resistenti ad attacchi esterni. Nella prassi, purtroppo, nella stragrande maggioranza dei casi viene utilizzato il sistema operativo pre-installato dal produttore o consigliato dal venditore del sistema hardware che acquistiamo.
Per esempio sui moderni smartphone è quasi impossibile trovare S.O. che non siano Android di Google o iOS di Apple (quest'ultimo solo sugli smartphone di Apple). Le alternative, al momento, sono residuali.
Negli ultimi vent'anni la biodiversità tecnologica si è ridotta in maniera impressionante e i S.O. per Personal Computer si sono ridotti sostanzialmente a: MacOS (Apple), Windows (Microsoft), GNU/Linux, OpenBSD e FreeBSD (questi ultimi software liberi, che non sono sotto il controllo di alcuna grande corporation). Il successo di questi ultimi S.O. liberi ha di fatto causato l'estinzione delle versioni di Unix proprietarie, che offrivano servizi molto simili, ma a costi più elevati.
Nel campo dei grandi computer (mainframe) sopravvivono alcune soluzioni personalizzate, ma con numeri davvero irrisori: la parte del leone la fanno Windows Server, MacOS Server e GNU/Linux.

In sintesi...

Il sistema operativo svolge un duplice compito: gestore delle risorse e interfaccia per l'utente.
Il SO è formato da un insieme di programmi organizzati tra loro in modo tale che ciascuno di essi si occupi di un compito preciso, secondo lo schema onion skin.
Secondo lo schema a buccia di cipolla vengono individuati i seguenti livelli: 1°: nucleo (kernel), 2°: gestore della memoria centrale, 3°: gestore delle periferiche, 4°: file system, 5°: interfaccia utente, 6°: programmi applicativi.
L'interfaccia utente si frappone tra la macchina e l'utente, consente all'utente di comunicare con l'hardware. L'interfaccia utente può essere di tipo CUI o GUI.
I SO CUI sono: DOS e UNIX e alcune versioni di Linux. Mentre i SO GUI sono i più diffusi: Windows, Linux nella maggior parte delle distibuzioni e MacOS.
Il bootstrap è la fase di caricamento dei file necessari all'utilizzo dei SO dalla memoria di massa alla memoria RAM.
I SO multitasking consentono l'utilizzo di più applicazioni aperte contemporaneamente in memoria, quelli multiprocessing l'esecuzione di più processi contemporanea su differenti core.



Approfondimento dei termini




fr:Système d'exploitation
simple:Operating system
(*) Virtualizzare significa presentare all'utente una visione delle risorse del sistema diversa da quella reale. Si ottiene introducendo un livello di indirezione tra la vista logia e quella fisica delle risorse.
(*) Con il termine cluster si intende l'unità minima di allocazione, ovvero la quantità minima di spazio su disco allocabile per contenere un file; esso dipende dalla dimensione del disco fisso. Minore è la dimensione del cluster, maggiore sarà l'efficienza con cui le informazioni verranno memorizzate sul disco
(*) Il termine bootstrap deriva dall'espressione inglese "pulling yourself up by your bootstraps" che significa "avere successo senza l'aiuto di nessuno". In informatica il termine indica la fase iniziale dell'avvio del computer. All'accensione del computer il software presente nella memoria RAM esegue una diagnosi del sistema chiamato POST, e successivamente carica nella memoria RAM il sistema operativo.
(*) La password è una parola segreta che viene immessa per proteggere l'accesso a determinati documenti, applicazioni o ambienti e che viene usata come una chiave: chi non la conosce rimane chiuso fuori. Mentre si digitano le lettere o i numeri nella casella apposita, il sistema visualizza soltanto una sequenza di asterischi o pallini neri, per impedire che la password venga letta.