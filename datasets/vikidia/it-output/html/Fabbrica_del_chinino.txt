L'ex Fabbrica del chinino di Stato è uno stabilimento di Torino che nasce nel 1922 per la produzione di un farmaco contro la malaria.

Storia

Dalla fondazione alla Seconda Guerra Mondiale
Nell’Ottocento Torino si dimostra essere una città all’avanguardia, infatti dal 1816 la trasformazione del solfato di chinina in prodotti medicinali viene realizzata nel Laboratorio Chimico Farmaceutico Militare, in una struttura annessa alla Farmacia Centrale in corso Siccardi a Torino. Per questo motivo, quando lo Stato decide che la produzione di chinino deve diventare Monopolio di Stato, si pensa che il posto ideale per la sua produzione può essere proprio Torino.
Nel 1916 il Comune di Torino delibera l’assegnazione di un’area di circa 14000 m2 per la creazione di un nuovo stabilimento. Si inizia così nel 1922 la costruzione del Laboratorio Chinino di Stato alle dipendenze del Monopolio.
Quasi contemporaneamente, tra il 1918 e il 1928, viene costruita anche la fabbrica, un edificio destinato alla produzione di un medicinale chiamato chinino e utilizzato come rimedio contro la febbre e i dolori.
Il chinino è un alcaloide naturale originariamente ricavato dalla corteccia della pianta Cinchona.
Agli inizi del Novecento si utilizzava questa medicina per curare la malaria, una malattia molto diffusa nelle zone pianeggianti e paludose della Pianura Padana a causa della presenza di numerose zanzare.
Dato che è solo lo Stato a produrre il chinino, è possibile venderlo nelle farmacie e nelle tabaccherie ad un prezzo controllato. Così diventa accessibile a molte persone che lo possono comprare per combattere la malaria. Per diminuire i costi di produzione, il Monopolio acquista dei terreni sull’isola di Giava, in Indonesia, dove piantare gli alberi di china.
Con l’arrivo dei primi carichi di corteccia nel 1928 il laboratorio produce le pastiglie vendute non solo in Italia, ma anche in Grecia e Bulgaria.
Nel 1939 il consumo dei derivati di questa pianta arriva a 37 tonnellate in un solo anno.

Dalla Seconda Guerra Mondiale ad oggi
Durante la Seconda guerra mondiale, nell’estate del 1940, la fabbrica viene colpita da numerosi bombardamenti aerei. A seguito dei danni, la fabbrica viene spostata a Volterra e riprende la sua produttività ben oltre la fine del conflitto, nel 1956. La struttura nel 2012 viene restaurata. Attualmente è sede della Polizia municipale, e parte dei suoi locali sono gestiti dalla Cooperativa Paradigma.

L’ex fabbrica oggi
La Fabbrica del Chinino è un progetto della Cooperativa Paradigma e dell’Associazione Tablò. Insieme gestiscono oggi un centro diurno per persone con disabilità intellettiva. L’ex fabbrica del chinino oggi è uno spazio aperto alla città nel suo antico cuore produttivo di Borgo Filadelfia. Svolge numerose attività artistiche ed espressive.