Extraterrestre alla pari è un romanzo fantascientifico per ragazzi pubblicato nel 1979 dalla scrittrice Bianca Pitzorno.

Trama

Mo ha nove anni ed è del pianeta Deneb. Sulla Terra è ospite del signore e della signora Olivieri che, tuttavia, hanno un problema: non sanno se Mo sia un maschio o una femmina. Sulla Terra si viene educati fin dalla nascita in base al genere mentre su Deneb si scopre il proprio sesso solo a vent'anni e bambini e bambine vengono educati allo stesso modo. Gli Olivieri, con il consenso dei genitori di Mo, fanno analizzare il suo sangue, ma per sapere se Mo è maschio o femmina ci vorrà del tempo. Tentano di educarla in entrambi i modi, ma è complicato, quindi fanno fare un testo psicologico che afferma che Mo è un maschio. Il piccolo alieno riceve quindi un'educazione maschile: va in un istituto per ragazzi, gioca con i coetanei, anche se emergono alcuni tratti un po' strani: Mo sembra molto emotivo e pure molto attento alla gestione di alcune faccende tradizionalmente femminili (la cura della casa o dei bambini). Poco tempo dopo arrivano i risultati delle analisi del sangue: Mo, in realtà, è una femmina. A questo punto gli Olivieri la iscrivono in un istituto femminile e le fanno cambiare tutte le sue abitudini e il suo modo di vestire. Mo fa fatica ad adattarsi perché per lei certi comportamenti che i terrestri considerano solo maschili sono normali. L'aliena si rende conto che vive in un mondo in cui le donne non possono mostrare di avere caratteristiche maschili e che vengono educate fin da piccole in modo da essere legate alla famiglia e non libere di fare quello che desiderano nella propria vita. Chi non si sottomette a questa mentalità viene criticato e isolato.A questo punto Mo non resiste più: torna su Deneb convincendo due cugine acquisite.