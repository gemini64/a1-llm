L'orecchio è l'organo del corpo umano che ha la funzione di udire suoni e rumori.

Struttura anatomica
E’ formato da: ossa, muscoli, nervi, vasi arteriosi, vasi venosi, ghiandole sebacee e ghiandole ceruminose. L'orecchio umano è composto da tre parti:

Orecchio esterno: da cui entrano i suoni, è formato dal padiglione auricolare, dal condotto uditivo esterno e dal timpano. Il padiglione auricolare è costituito da cartilagine rivestita da una pelle, il pericondrio. La sua funzione è quella di raccogliere i suoni per inviarli all'interno del condotto uditivo. Il condotto uditivo è un tunnel dalle pareti lisce avente: peli, ghiandole sebacee e ghiandole ceruminose.



Orecchio medio:  alla fine del condotto uditivo si trova la membrana del timpano, che è sottile e sensibile alle onde sonore che vengono a infrangersi su di essa. Le vibrazioni raccolte vengono trasmesse a tre ossicini, i più piccoli del corpo umano: il martello, direttamente a contatto con la membrana del timpano, l'incudine e la staffa. I tre ossicini dell'udito sono contenuti nella cassa del timpano, che comunica all'esterno attraverso un piccolo canale lungo 3–4 cm, la tromba di Eustachio, che sbocca nella faringe. In questo modo l'orecchio è collegato con la faringe. Questa funzione permette di mantenere in equilibrio la pressione dell'aria al di là e al di qua del timpano.



Orecchio interno: è la parte interna dell'apparato stato-acustico, divisibile in due "labirinti":

-Labirinto osseo (o parte ossea), la cavità interna presenta una parete ossea.
-Labirinto membranoso, presente dentro al labirinto osseo; in esso sono presenti organi a parete connettivale.
Tra i due labirinti è presente un liquido, definito perilinfa, mentre internamente agli organi del labirinto membranoso è presente l'endolinfa.