Il Maurizio Costanzo Show è un talk show televisivo andato in onda su varie reti Mediaset dal 1982 al 2009, ripreso poi nel 2015 ed attualmente in corso, per un totale di 30 edizioni. Il programma è stato ideato e da sempre condotto da Maurizio Costanzo.

Descrizione
La prima puntata fu trasmessa nel settembre del 1982 su Retequattro. È un talk show, in cui i vari ospiti discutono del tema della puntata. Il programma è sempre andato in onda dal Teatro Parioli di Roma, tranne che per un breve periodo nel quale andò in onda dal Teatro Manzoni di Milano. L'accompagnamento musicale è stato affidato per molti anni a Franco Bracardi, sostituito poi dal maestro Pino Perris nel 2008. Per un certo periodo vi fu anche la presenza di Demo Morselli con la sua orchestra. Il Costanzo Show conobbe il maggior successo dopo il passaggio su Canale 5 in seconda serata dal 1986. Tra il 2005 e il 2006 è passato su Canale 5 Plus, sul digitale terrestre. La regia è stata affidata a Paolo Pietrangeli dal 1982 al 2008, mentre dal 2009 il regista è Valentino Tocco. Da questo programma hanno cominciato la loro carriera artistica molti personaggi dello spettacolo, tra i quali: Enzo Iacchetti, David Riondino, Vittorio Sgarbi, Claudio Bisio. Dopo la chiusura del 2009, il programma torna in onda nel 2015 su Retequattro.