Leccio foglia
Il leccio ha, generalmente, un portamento arboreo; può arrivare fino ai 20-30 metri di altezza;  ha un fusto raramente dritto, singolo o diviso alla base. La chioma è di colore verde scuro, ovale, densa ed espansa. Il legno è a porosità diffusiva, il durame è di colore rossiccio e l'alburno è di colore chiaro. Si tratta di un legno duro, compatto e pesante, non tende ad imbarcarsi, è difficile da lavorare e da stagionare. È utilizzato soprattutto come combustibile e per la produzione di carbone vegetale. Il legno del leccio è tra i più tannici che si conoscano. I tannini sono sostanze chimiche amare, disinfettanti e di colore scuro. Le foglie sono coriacee, semplici, a lamina ovale o lanceolata, a margine intero o dentato. Nella pagina superiore sono verde-scuro e lucide, in quella inferiore verde-chiaro e con una leggera peluria. La nervatura centrale è dritta e sono presenti 7-11 nervature laterali. Il picciolo è breve e peloso. Specie monoica, fiori maschili e femminili nella stessa pianta; i maschili in amenti penduli, i femminili riuniti in spighe erette. La fioritura avviene da aprile a maggio. Il frutto è una ghianda ovale, allungata ed appuntita, ricoperta fino ad 1/3 da una cupola formata da squame grigiastre.
Frutto del leccio
Apparato radicale: L'apparato radicale è di tipo a fittone, con radice centrale ben sviluppata ma, con gli anni, anche le radici laterali diventano robuste.

Classificazione
Sempreverde, Latifoglia.
Nome scientifico
Quercus ilex.
Nome dialettale
Dialetto trentino: Lec.
Famiglia:
Fagaceae.

Ambiente

È una specie poco esigente e si adatta a qualsiasi terreno, è resistente all'aridità ed al freddo. Sotto i 15 C°, però, si incominciano a manifestare seri danni alla pianta andando a compromettere anche la sua stessa sopravvivenza. Come succede per tutte le altre piante, comunque, la tolleranza al freddo è molto influenzata dal livello di umidità, dal vento e dall'esposizione. Per queste   sue capacità di adattamento vegeta dal livello del mare fino alle zone montane. Il leccio è una specie tipicamente mediterranea. Dove vive: In Italia lo si trova in tutte le regioni, tranne la Valle d'Aosta.
Il leccio si adatta a tutti i terreni, preferendo però quelli acidi e ben drenati ed evitando solamente quelli tipicamente argillosi, non sopportando i ristagni di umidità. Non ha problemi, invece, in quei terreni o in quelle zone dove le estati risultano essere fortemente secche e asciutte.

Usi
Il leccio ha un importante valore ornamentale e viene spesso usato per abbellire parchi o per la creazione di viali alberati. È consigliato anche nelle regioni costiere, in cui ha un'importante funzione di barriera frangivento. Ricco di tannino, il legno del leccio è molto duro e difficile da lavorare ed è usato, spesso, come combustibile. La corteccia viene usata per la concia delle pelli. Le ghiande, un tempo molto più frequentemente, venivano raccolte per darle ai maiali. Esse fornivano maggior sapore alla carne.