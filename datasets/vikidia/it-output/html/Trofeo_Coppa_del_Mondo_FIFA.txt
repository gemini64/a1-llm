La Coppa del Mondo FIFA
Il trofeo Coppa del Mondo FIFA è il trofeo assegnato alla Nazionale di calcio maschile campione del mondo.

Storia
Dal 1930 al 1970 le squadre campioni del mondo venivano premiate con la Coppa Jules Rimet che, per regolamento, doveva essere definitivamente assegnata alla Nazionale che fosse riuscita ad aggiudicarsela per tre volte. Nel Mondiale del 1970 il Brasile vinse per la terza volta il torneo sconfiggendo in finale l'Italia, e come stabiliva il regolamento entrò definitivamente in possesso del trofeo. Si ebbe quindi necessità di un altro trofeo per premiare i campioni del mondo. Il nuovo trofeo fu ideato e disegnato dallo scultore ed orafo italiano Silvio Gazzaniga. A differenza della Coppa Rimet, la Coppa del mondo FIFA non verrà mai assegnata definitivamente ad una nazione, non essendoci un regolamento che la assegna per numero di vittorie raggiunte. La Coppa del mondo FIFA sarà sostituita solo quando non sarà più possibile incidervi il nome della nazionale vincitrice. La prima Nazionale ad alzare il nuovo trofeo fu la Germania Ovest, vincitrice dei mondiali del 1974.