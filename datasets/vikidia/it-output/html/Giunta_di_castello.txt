Voce principale: Istituzioni di San Marino.





Le giunte di castello sono gli organi che amministrano i castelli di San Marino. Svolgono le funzioni delle giunte e dei consigli comunali in Italia.
Le giunte sono elette dai residenti per cinque anni e sono composte da nove membri per i castelli con più di duemila abitanti e sette per quelli con popolazione inferiore ai duemila abitanti.
Hanno funzioni deliberative, consultive, promozionali, di controllo e di gestione dei servizi locali per l'ambito del territorio e della popolazione del castello. Promuovono e coordinano le iniziative culturali e di solidarietà sociale. Possono intervenire in materia di tutela ambientale. Possono promuovere i referendum ed esprimere pareri sul bilancio dello Stato.
Sono presiedute e rappresentate dal capitano di castello, che, oltre convocare la giunta, dà esecuzione alle deliberazioni adottate, celebra i matrimoni civili e partecipa con diritto di voto alla commissione urbanistica.