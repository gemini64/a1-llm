Le cascate del Niagara, situate a nord-est dell'America del nord, tra gli USA e il Canada, sono per la loro vastità tra i più famosi salti d'acqua del mondo. Le cascate del Niagara sono famose per la loro bellezza, oltre che per la produzione di energia elettrica.

Formazione
Le radici storiche delle cascate del Niagara risiedono nella glaciazione del Wisconsin terminata circa 10.000 anni fa. I Grandi Laghi dell'America del Nord ed il fiume Niagara sono l'effetto dello scioglimento di questa enorme massa di ghiaccio. Il ghiacciaio si è mosso in quest'area come un gigantesco bulldozer spostando rocce e terra e trasformando dei fiumi in laghi, creando sbarramenti con i suoi detriti, che a loro volta creavano nuovi canali che poi diventavano dei fiumi.