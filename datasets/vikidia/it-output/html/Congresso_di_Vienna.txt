Il Congresso di Vienna dipinto da Jean-Baptiste Isabey
Il Congresso di Vienna fu una conferenza tenutasi a norma della prima Pace di Parigi presso il castello di Schönbrunn, nella città di Vienna, allora capitale dell'Impero austriaco, dal 1º novembre 1814 al 9 giugno 1815. Il Congresso vide la partecipazione delle potenze vincitrici su Napoleone Bonaparte (Impero russo, Impero austriaco, Prussia e Gran Bretagna) e di molti altri paesi europei con l'intenzione di ripristinare l'antico regime, il potere dei sovrani assoluti e gli assetti territoriali d'Europa dopo gli sconvolgimenti successivi alla rivoluzione francese e alle guerre napoleoniche. Principali strumenti di difesa delle decisioni del Congresso furono: la Santa alleanza (Russia, Prussia e Austria) e soprattutto la Quadruplice alleanza (Austria, Russia, Prussia, Inghilterra). Con il Congresso di Vienna iniziò il periodo detto Restaurazione.


Mutamenti territoriali
L'Europa con i nuovi confini dopo il Congresso di Vienna
La Francia tornò ai confini del 1789 senza ulteriori perdite. La Russia annettè parte del Ducato di Varsavia e la Finlandia, mentre la Prussia si ingrandì acquistando la Westfalia, la Renania settentrionale e parte della Polonia. Il Regno di Sardegna guadagnò i territori della Repubblica di Genova che non venne ripristinata, e riottenne il Piemonte e la Savoia. Nel Nord Italia venne costituito il Regno Lombardo-Veneto, sotto il controllo dell'Impero austriaco, che comprendeva i territori di terraferma della Repubblica di Venezia che non venne ricostituita. Fu restaurato il potere temporale del Papa nello Stato Pontificio il quale perdeva però definitivamente la città di Avignone e il Contado Venassino, lasciate al Regno di Francia.  Dopo la caduta del Sacro Romano Impero (avvenuta nel 1806) venne istituita la composizione di una Confederazione Tedesca di 39 stati sotto il controllo della Prussia e dell'Impero austriaco. L'Inghilterra tornò in possesso dell'Hannover, conservando Malta e le Isole Ionie nel Mediterraneo. La dinastia borbonica di Napoli riebbe il Regno di Napoli e il Regno di Sicilia, che furono fusi nel nuovo e unico Regno delle Due Sicilie l'anno successivo. Il Granducato di Toscana venne affidato la dinastia degli Asburgo-Lorena e il Ducato di Modena alla dinastia degli Austria-Este. Nacque il Regno dei Paesi Bassi.