L'equipaggio dell'Apollo 13: da sinistra a destra, il pilota del modulo di comando Jack Swigert; il comandante Jim Lovell; il pilota del modulo lunare Fred Haise.
Apollo 13 è stata una missione spaziale con equipaggio del programma Apollo della NASA. Il lancio avvenne l'11 aprile 1970. L'equipaggio era composto dagli astronauti statunitensi Jack Swigert, Fred Haise e Jim Lovell, quest'ultimo già presente nella missione Apollo 8. Avrebbe dovuto essere la terza missione del programma a sbarcare sulla Luna dopo quelle di Apollo 11 e Apollo 12, ma un'esplosione nel modulo di servizio danneggiò la navicella, riducendo notevolmente la disponibilità di energia elettrica e di ossigeno, impedendo l'allunaggio. Fu scelto di eseguire un passaggio attorno alla Luna per sfruttare la sua spinta gravitazionale, per riprendere la rotta verso la Terra sfruttando al minimo le risorse rimaste. Gli astronauti, dopo molte difficoltà, riuscirono a tornare sulla Terra il 17 aprile.