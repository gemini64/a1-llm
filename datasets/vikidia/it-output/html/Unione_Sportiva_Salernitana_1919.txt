L'Unione Sportiva Salernitana 1919, semplicemente conosciuta come Salernitana è una squadra di calcio di Salerno, dove fu fondata nel 1919 dal rag. Matteo Schiavone insieme a vari soci.

Storia
A Salerno il calcio giunse negli anni dieci, quando vennero fondate diverse squadre: il Salerno, il Campania, l'Audax, la Juniores Giovine Italia, ed altre ancora, le quali si sfidavano in tornei a carattere provinciale, ovvero giocavano tra loro e con le squadre di altre città della provincia di Salerno. Poi, la prima guerra mondiale interruppe le attività, e nel dopoguerra molte di queste squadre si sciolsero.
La Salernitana, sorta nel 1919 per volere di Matteo Schiavone, che ne fu anche dirigente e allenatore, nacque con il contributo di dirigenti e calciatori di queste prime società "pioneristiche".
La Salernitana giocava inizialmente con una maglia bianco-celeste a righe verticali, come era noto fare a quei tempi da molte squadre di città bagnate dal mare.
Una partita della Salernitana, contro il Cosenza
La società in principio era una polisportiva, ma il solo calcio prese ben presto il sopravvento. Nel 1922, per motivi soprattutto economici, unì le sue forze a quelle di un'altra squadra cittadina cioè l'Audax, andando a costituire la Salernitanaudax. Con tale appellativo rimase sino al 1925, ovvero fino a che non chiuse i battenti per problemi tra dirigenti e questioni sempre economiche.
Nel 1927 fu rifondata come Unione Sportiva Salernitana Fascista, e militò stabilmente tra seconda e terza serie italiana. Caduto il fascismo in Campania (regione italiana in cui la Salernitana, di Salerno, ha sede), nel 1945 divenne semplicemente Unione Sportiva Salernitana ed adottò come divise di gioco alcune casacche di colore granata, colore che identifica questo club ancora oggi.
Proprio nel 1944 vinse la Coppa della Liberazione contro altre squadre campane, mentre nel 1945 fu al secondo posto nel Campionato Campano, torneo che nacque allo scopo di riprendere le attività calcistiche aspettando che anche il resto dell'Italia fosse liberata dall'occupazione nazista.
Nel corso della sua storia, la Salernitana è stata due volte in Serie A: una prima volta nel 1947-1948, una seconda nella stagione calcistica 1998-1999. Ha avuto come giocatori, tra gli altri Gennaro Gattuso e Pierino Prati.
Salernitana-Modena del 2009: l'attaccante Francesco Cozza pronto a calciare un tiro di rigore, che sancirà il provvisorio 1-0 per la squadra granata
Se fino al 1990 lo stadio della Salernitana era stato il "Donato Vestuti" situato in Via Nizza, in seguito ed in coincidenza con il ritorno in Serie B dopo 23 anni, per la squadra fu pronto uno stadio molto più grande: lo Stadio Arechi, che ad oggi è la struttura in cui la squadra disputa i propri incontri quando gioca "in casa".
Ha vinto alcuni campionati nazionali, di Serie C e Serie B oltre ad una Supercoppa di Lega di Seconda Divisione ed una Coppa Italia Lega Pro.
Per la stagione 2014-2015 gioca in Lega Pro, cioè nella terza serie italiana (girone C).

Presidenti



Allenatori



Palmarès

Campionato italiano Serie B: 2
1946-1947 (girone C), 1997-1998



Coppa Italia Serie C: 1
2013-2014