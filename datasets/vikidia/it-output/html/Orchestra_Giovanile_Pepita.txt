L'Orchestra Giovanile Pepita è un progetto sociale dell’associazione Children in Crisis Italy Onlus con l’obiettivo di combattere il disagio giovanile, la dispersione scolastica e creare situazioni di aggregazione anche interculturale.                                  
È composta da studentesse e studenti di età compresa tra gli 8 e i 20 anni.
In 14 anni vi hanno preso parte più di 300 ragazzi italiani e stranieri.
Attualmente il progetto si avvale del Direttore d’orchestra Paolo De Lorenzi, del Direttore Didattico Gianluigi Pezzera e di nove insegnanti.
Le prove dell’orchestra Giovanile Pepita si svolgono negli spazi della scuola secondaria di primo grado “G. Negri” dell’Istituto Comprensivo “S. Giuseppe Calasanzio” in piazza Axum a Milano.

Origini
Il progetto nasce nel 2008 come progetto dell'Associazione De Musica Onlus, fa parte del Sistema orchestre e cori giovanili e infantili regione Lombardia e si ispira El Sistema di orchestre giovanili voluto dal Maestro venezuelano José Antonio Abreu. L'orchestra, nata nella zona sud-ovest di Milano (zona 6), ha esteso la sua attività alla zona ovest (zona 7) e a quella nord (zona 8), incluso l’hinterland milanese.
L’orchestra, in questi anni, è stata invitata a esibirsi su palcoscenici importanti come il Teatro Arcimboldi, il Teatro Dal Verme, il Conservatorio e l’Auditorium di Milano e in luoghi prestigiosi come la Sala Alessi di Palazzo Marino, la Sala Orlando di Palazzo Castiglioni, il Castello Sforzesco e lo Spazio Sforza della Triennale Expo Gate.