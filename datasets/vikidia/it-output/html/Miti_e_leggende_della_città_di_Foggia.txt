Voce principale: Foggia.




La leggenda è un tipo di racconto antico che fa parte del patrimonio culturale di un popolo. Il termine deriva dal latino legenda e significa “cose che devono essere lette”. Spesso si riferisce alla narrazione di come alcune realtà siano nate o del motivo della loro trasformazione. La città di Foggia ha numerose leggende ispirate a personaggi realmente esistiti, che si concentrano principalmente sul suo centro storico, animandone gli antichi palazzi, le palazzine nobiliari, vicoli, viuzze e archi, ma che per molti anni sono rimaste sconosciute ai suoi abitanti . Decine di leggende sono infatti venute alla luce grazie al lavoro di ricerca di giornalisti e scrittori, che hanno riesumato intere saghe sepolte negli archivi di Stato di Foggia, Napoli e Roma e presso fondi e manoscritti di diverse biblioteche italiane. La leggenda principale è quella della Madonna dei Sette Veli, protettrice di Foggia. Ma ci sono tantissime altre leggende che narrano le vicende della città e sono rappresentative della vita della popolazione locale nei periodi di povertà e carestia. Si tratta di racconti popolari di personaggi stravaganti che destano simpatie o timori, ma che al contempo contribuiscono ad arricchire la storia dei foggiani.

Il diavolo di Piazza Mercato

A Piazza Mercato, verso il vico Sirio, in una cantonale alle spalle del palazzo De Maio - De Vita, si trova una strana figura: una testa di pietra con piccole corna chiamata “u diavol” “il diavolo”. Tanto tempo fa in un piccolo locale vicino alla cantonale in questione, viveva una vecchietta di nome Ninetta a cui il diavolo voleva rubare l’anima. Si narra che Ninetta uscisse di casa raramente, solo per recarsi alla Chiesa dell’Addolorata. In una notte buia d’inverno, mentre passeggiava solitario, il diavolo di piazza Mercato pensò di provare a rubare l’anima di Ninetta. Bussò quindi alla porta di Ninetta, che neppure lo sentì, quindi provò a forzarla, ma quella notte ogni tentativo fu vano, per cui decise di riprovarci la notte successiva. Quando ci riprovò, Ninetta lo sentì e invocò la Vergine Maria, al cui nome il diavolo fuggì via terrorizzato. La mattina seguente Ninetta si recò a pregare la Madonna, che mossa a compassione, le consigliò di sotterrare una sua immagine nel terriccio davanti alla casa e Ninetta lo fece. Il diavolo continuava a cercare di sfondare la porta, ma una notte la Madonna apparve davanti alla porta di Ninetta: il diavolo rimase pietrificato dalla paura ed ancora oggi ci guarda inoffensivo dall’angolo del palazzo.

Ursino stagnarello

La leggenda affonda le sue origini nel Carnevale tradizionale foggiano, che si è svolto fino agli anni ‘50 ed era uno dei Carnevali più importanti della provincia di Foggia. La maschera tipica della città di Foggia era “Ursino Stagnarello” ed era ispirata ad un personaggio realmente esistito che indossava sempre abiti pieni di tappi sonanti e il cui cognome era Corsino. Al di là dell’assonanza con il cognome, Ursino era così denominato perché imitava un orso che ballava ed eseguiva movimenti grotteschi sotto la guida del domatore, cioè del figlio “Accitello” “Sedano” . Quest’orso veniva portato in giro per piazze e fiere da zingari e giostrai, che lo facevano ballare davanti al pubblico occasionale, come buon auspicio. Si narra infatti che l’orso, quando esce dal letargo a primavera, si impegna in un piccolo balletto. Il vestito sonoro di Ursino, invece, rimanda agli antichi abiti sacerdotali, adornati con oggetti sonanti, che allontanavano gli spiriti maligni e avvicinano quelli benigni.