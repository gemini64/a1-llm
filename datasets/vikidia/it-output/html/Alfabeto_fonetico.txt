L'alfabeto fonetico internazionale (in inglese International phonetic alphabet, pronuncia internescional fonetic alfabet) è un sistema di scrittura alfabetico sviluppato a partire dalla fine del 1800, utilizzato per rappresentare i suoni di qualunque lingua. Utilizzando l'alfabeto fonetico è possibile pronunciare correttamente un vocabolo di un'altra lingua anche senza averlo mai sentito con le proprie orecchie. Da quando esistono i dizionari on-line che permettono, premendo l'icona che rappresenta un altoparlante, di sentire pronunciare dal computer la parola cercata, l'alfabeto fonetico ha perso parte della sua utilità.
In qualunque dizionario di fianco ad ogni parola viene normalmente riportato il corrispondente in alfabeto fonetico grazie al quale è possibile sapere come quella parola deve essere pronunciata. La traduzione fonetica è normalmente tra due barre oblique dette comunemente, anche in italiano, slash che in alfabeto fonetico si scrive /slæʃ/  che è a metà tra "slasc" e "slesc" con sc pronunciata come in "sciocco".  Per esempio la parola inglese man (che significa uomo) avrà la traduzione fonetica  /mæn/  che indica che la pronuncia è una via di mezzo tra "man" e "men" . La parola italiana casa verrà trascritta in alfabeto fonetico /ˈkaːsa/.